भगवान श्रीकृष्ण की आज्ञा के अनुसार मयासुर द्वारा सभाभवन बनाने की तैयारी
अंर्तयामी नारायण स्वरूप भगवान श्रीकृष्ण, उनके नित्यसखा नरस्वरूप नरश्रेष्ठ अर्जुन[1], भगवती सरस्वती और[2] महर्षि वेदव्यास को नमस्कार करके जय[3] का पाठ करना चाहिये। (1)
वैशम्पायन जी कहते हैं - जनमेजय खाण्डवदाह के अनन्तर मयासुर ने भगवान श्रीकृष्ण के पास बैठे हुए अर्जुन की बारंबार प्रशंसा करके हाथ जोड़कर मधुर वाणी में उनसे कहा। (2)
मयासुर बोला - कुन्तीनन्दन! आपने अत्यन्त क्रोध में भरे हुए इन भगवान श्रीकृष्ण से तथा जला डालने की इच्छा वाले अग्निदेव से भी मेरी रक्षा की है। अतः बताइये, मैं[4] आपकी क्या सेवा करूँ ? (3)
अर्जुन ने कहा - असुरराज! तुमने इस प्रकार कृतज्ञता प्रकट करके मेरे उपकार का मानो सारा बदला चुका दिया। तुम्हारा कल्याण हो। अब तुम जाओ। मुझ पर प्रेम बनाये रखना। हम भी तुम्हारे प्रति सदा स्नेह का भाव रखेंगे। (4)
मयासुर बोला - प्रभो! पुरुषोत्तम! आपने जो बात कही है, वह आप जैसे महापुरुष के अनुरूप ही है। परंतु भारत! मैं बड़े प्रेम से आपके लिये कुछ करना चाहता हूँ। (5) 
पाण्डुनन्दन! मैं दानवों का विश्वकर्मा एवं शिल्पविद्या का महान पण्डित हूँ। अतः मैं आपके लिये किसी वस्तु का निर्माण करना चाहता हूँ। (6)(कुन्तीनन्दन! पूर्वकाल में मैंने दानवों के बहुत से महल बनाये हैं। इसके सिवा देखने में रमणीय, सुख और भोग साधनों से सम्पन्न अनेक प्रकार के रमणीय उद्यानों, भाँति-भाँति के सरोवरों, विचित्र अस्त्र-शस्त्रों, इच्छानुसार चलने वाले रथों, अट्टालिकाओं, चहारदिवारियों और बड़े-बड़े़ फाटकों सहित विशाल नगरों, हजारों अद्भुत एवं श्रेष्ठ वाहनों तथा बहुत सी मनोहर एवं अत्यन्त सुखदायक सुरंगों का मैने निर्माण किया है। अतः अर्जुन! मैं आपके लिये भी कुछ बनाना चाहता हूँ।)
अर्जुन बोले - मयासुर! तुम मेरे द्वारा अपने को प्राणसंकट से मुक्त हुआ मानते हो और इसलिये कुछ करना चाहते हो। ऐसी दशा में मैं तुमसे कोई काम नहीं करा सकूँगा। (7) 
दानव! साथ ही मैं यह भी नहीं चाहता कि तुम्हारा यह संकल्प व्यर्थ हो। इसलिये तुम भगवान श्रीकृष्ण का कोई कार्य कर दो, इससे मेरे प्रति तुम्हारा कर्तव्य पूर्ण हो जायगा। (8)
भरतश्रेष्ठ! तब मयासुर ने भगवान श्रीकृष्ण से काम बताने का अनुरोध किया। उसके प्रेरणा करने पर भगवान श्रीकृष्ण ने अनुमानतः दो घड़ी तक विचार किया कि ‘इसे कौन सा काम बताया जाय ?’ (9) 
तदनन्तर मन ही मन कुछ सोचकर प्रजापालक लोकनाथ भगवान श्रीकृष्ण ने उससे कहा - ‘शिल्पियों में श्रेष्ठ दैत्यराज मय! यदि तुम मेर कोई प्रिय कार्य करना चाहते हो तो तुम धर्मराज युधिष्ठिर के लिये जैसा ठीक समझो, वैसा एक सभाभवन बना दो। (10-11) 
‘वह सभा ऐसी बनाओ, जिसके बन जाने पर सम्पूर्ण मनुष्य लोक के मानव देखकर विस्मित हो जायँ और कोई उसकी नकल न कर सकें। (12)
‘मयासुर! तुम ऐसे सभा भवन का निर्माण करो, जिसमें हम तुम्हारे द्वारा अंकित देवता, असुर और मनुष्यों की शिल्पनिपुणता का दर्शन कर सकें’। (13) 
वैशम्पायन जी कहते हैं - राजन! भगवान श्रीकृष्ण की उस आज्ञा को शिरोधार्य करके मयासुर बहुत प्रसन्न हुआ और उसने उस समय पाण्डुपुत्र युधिष्ठिर के लिये विमान जैसी सभा बनाने का निश्चय किया। (14)
तत्पश्चात भगवान श्रीकृष्ण और अर्जुन ने धर्मराज युधिष्ठिर को ये सब बातें बताकर मयासुर को उनसे मिलाया। (15)
भारत! राजा युधिष्ठिर ने उस समय मयासुर का यथायोग्य सत्कार किया और मयासुर ने भी बड़े आदर के साथ उनका वह सत्कार ग्रहण किया। (16)
जनमेजय! दैत्यराज मय ने उस समय वहाँ पाण्डवों को दैत्यों के अद्भुत चरित्र सुनाये। (17)
कुछ दिनों तक वहाँ आराम से रहकर दैत्यों के विश्वकर्मा मयासुर ने सोच विचारकर महात्मा पाण्डवों के लिये सभाभवन बनाने की तैयारी की। (18)उसने कुन्तीपुत्रों तथा महात्मा श्रीकृष्ण की रुचि के अनुसार सभा बनाने का निश्चय किया। किसी पवित्र तिथि को[1] मंगलानुष्ठान, स्वस्तिवाचन आदि करके महातेजस्वी और पराक्रमी मय ने हजारों श्रेष्ठ ब्राह्मणों को खीर खिलाकर तृप्त किया तथा उन्हें अनेक प्रकार का धन दान किया। इसके बाद उसने सभा बनाने के लिये समस्त ऋतुओं के गुणों से सम्पन्न दिव्य रूप वाली मनोरम सब ओर से दस हजार हाथ की[2] धरती नपवायी। (19-21)
श्रीकृष्ण की द्वारका यात्रा
वैशम्पायन जी कहते हैं - जनमेजय! परम पूजनीय भगवान श्रीकृष्ण खाण्डवप्रस्थ में सुखपूर्वक रहकर प्रेमी पाण्डवों के द्वारा नित्य पूजित होते रहे। (1)
तदनन्तर पिता के दर्शन के लिये उत्सुक होकर विशाल नेत्रों वाले श्रीकृष्ण ने धर्मराज युधिष्ठिर और कुन्ती की आज्ञा लेकर वहाँ से द्वारका जाने का विचार किया। (2)
जगद्वन्ध केशव ने अपनी बुआ कुन्ती के चरणों में मस्तक रखकर प्रणाम किया और कुन्ती ने उनका मस्तक सूँघकर उन्हें हृदय से लगा लिया। (3)
तत्पश्चात महायशस्वी हृषीकेश अपनी बहिन सुभद्रा से मिले। उसके पास जाने पर स्नेहवश उनके नेत्रों में आँसू भर आये। (4)
भगवान ने मंगलमय वचन बोलने वाली कल्याणमयी सुभद्रा से बहुत थोडे़, सत्य, प्रयोजन पूर्ण, हितकारी, युक्तियुक्त एवं अकाट्‍य वचनों द्वारा अपने जाने की आवश्यकता बतायी[1]। (5)
सुभद्रा ने बार-बार भाई की पूजा करके मस्तक झुकाकर उन्हें प्रणाम किया और माता-पिता आदि स्वजनों से कहने के लिये संदेश दिये। (6)
भामिनी सुभद्रा को प्रसन्न करके उससे जाने की अनुमति लेकर वृष्णि कुलभूषण जनार्दन द्रौपदी तथा धौम्य मुनि से मिले। (7)
पुरुषोत्तम श्रीकृष्ण ने यथोचित रीति से धौम्य जी को प्रणाम किया और द्रौपदी को सान्त्वना दी। उसकी अनुमति लेकर वे अर्जुन के साथ अन्य भाईयों के पास गये। पाँचों भाई पाण्डवों से घिरे हुए विद्वान एवं बलवान श्रीकृष्ण देवताओं से घिरे हुए इन्द्र की भाँति सुशोभित हुए। (8-9)
तदनन्तर गरुड़ध्वज श्रीकृष्ण ने यात्राकालोचित कर्म करने के लिये पवित्र हो स्नान करके अलंकार धारण किया। (10)
फिर उन यदुश्रेष्ठ ने प्रचुर पुष्प माला, जप, नमस्कार और चन्दन आदि अनेक प्रकार के सुगन्धित पदार्थों द्वारा देवताओं और ब्राह्मणों की पूजा की। (11) 
प्रतिष्ठित पुरुषों में श्रेष्ठ यदुप्रवर श्रीकृष्ण यात्राकालोचित सब कार्य पूर्ण करके प्रस्थित हुए और भीतर से चलकर बाहरी ड्योढ़ी को पार करते हुए राजभवन से बाहर निकले। (12)
उस समय सुयोग्य ब्राह्मणों ने स्वस्तिवाचन किया और भगवान ने दही से भरे पात्र, अक्षत, फल आदि के साथ उन ब्राह्मणों को धन देकर उन सबकी परिक्रमा की। (13)
इसके बाद गरुड़चिह्नित ध्वजा से सुशोभित और गदा, चक्र, खड्ग एवं शांर्गधनुष आदि आयुधों से सम्पन्न शैव्य, सुग्रीव आदि घोड़ों से युक्त शुभ सुवर्णमय रथ पर आरूढ़ हो कमलनयन श्रीकृष्ण ने उत्तम तिथि, शुभ नक्षत्र एवं गुणयुक्त मुहूर्त में यात्रा आरम्भ की। (14-15)
उस समय श्रीकृष्ण का रथ हाँकने वाले सारथियों में श्रेष्ठ दारुक को हटाकर उसके स्थान में राजा युधिष्ठिर प्रेमपूर्वक भगवान के साथ रथ पर जा बैठे। (16)
कुरुराज युधिष्ठिर ने घोड़ों की बागड़ोर स्वयं अपने हाथ में ले ली। फिर महाबाहु अर्जुन भी रथ पर बैठ गये और सुवर्णमय दण्ड से विभूषित श्वेत चँवर लेकर दाहिनी ओर से उनके ऊपर डुलाने लगे। (17)
इसी प्रकार नकुल, सहदेव सहित बलवान भीमसेन भी ऋत्विजों और पुरवासियों के साथ भगवान श्रीकृष्ण के पीछे-पीछे चल रहे थे। उन्होंने वेगपूर्वक आगे बढ़कर शांर्गधनुष धारण करने वाले भगवान श्रीकृष्ण के ऊपर दिव्य मालाओं से सुशोभित एवं सौ शलाकाओं[2] से युक्त स्वर्णविभूषित छत्र लगाया। उस छत्र में वैदूर्यमणिका डंडा लगा हुआ था। नकुल और सहदेव भी शीघ्रतापूर्वक रथ पर आरूढ़ हो श्वेत चँवर और व्यजन डुलाते हुए जनार्दन की सेवा करने लगे। उस समय अपने समस्त फुफेरे भाईयों से संयुक्त शत्रुदमन केशव ऐसी शोभा पाने लगे, मानो अपने प्रिय शिष्यों के साथ गुरु यात्रा कर रहे हों। (18-19)श्रीकृष्ण के विछोह से अर्जुन को बड़ी व्यथा हो रही थी। गोविन्द ने उन्हें हृदय से लगाकर उनसे जाने की अनुमति ली। फिर उन्होंने युधिष्ठिर और भीमसेन का चरण स्पर्श किया। युधिष्ठिर, भीम और अर्जुन ने भगवान को छाती से लगा लिया और नकुल, सहदेव ने उनके चरणों में प्रणाम किया[1]। (20-21)
भारत! शत्रुविजयी श्रीकृष्ण ने दो कोस दूर चले जाने पर युधिष्ठिर से जाने की अनुमति ले यह अनुरोध किया कि ‘अब आप लौट जाइये’। (22)
तदनन्तर धर्मज्ञ गोविन्द ने प्रणाम करके युधिष्ठिर के पैर पकड़ लिये। फिर पाण्डुकुमार धर्मराज युधिष्ठिर ने यादवश्रेष्ठ कमलनयन केशव को दोनों हाथों से उठाकर उनका मस्तक सूँघा और ‘जाओ’ कहकर उन्हें जाने की आज्ञा दी। (23-24)
तत्पश्चात उनके साथ पुनः आने का निश्चित वादा करके भगवान मधुसूदन पैदल आये हुए नागरिकों सहित पाण्डवों को बड़ी कठिनाई से लौटाया और प्रसन्नतापूर्वक अपनी पुरी द्वारका को गये, मानो इन्द्र अमरावती को जा रहे हों। जब तक वे दिखायी दिये, तब तक पाण्डव अपने नेत्रों द्वारा उनका अनुसरण करते रहे। (25-26)
अत्यन्त प्रेम के कारण उनका मन श्रीकृष्ण के साथ ही चला गया। अभी केशव के दर्शन से पाण्डवों का मन तृप्त नहीं हुआ था, तभी नयनाभिराम भगवान श्रीकृष्ण सहसा अदृश्य हो गये। पाण्डवों की श्रीकृष्ण दर्शनविषयक कामना अधूरी ही रह गयी। उन सबका मन भगवान गोविन्द के साथ ही चला गया। (27-28)
अब वे पुरुश्रेष्ठ पाण्डव मार्ग से लौटकर तुरंत अपने नगर की ओर चल पड़े। उधर श्रीकृष्ण भी रथ के द्वारा शीघ्र ही द्वारका जा पहुँचे। (29)
सात्वतवंशी वीर सात्यकि भगवान श्रीकृष्ण के पीछे बैठकर यात्रा कर रहे थे और सारथि दारुक आगे था। उन दोनों के साथ देवकीनन्दन भगवान श्रीकृष्ण वेगशाली गरुड़ की भाँति द्वारका में पहुँच गये। (30)
वैशम्पायन जी कहते हैं - जनमेजय! अपनी मर्यादा से च्युत न होने वाले धर्मराज युधिष्ठिर भाइयों सहित मार्ग से लौटकर सुहृदों के साथ अपने श्रेष्ठ नगर के भीतर प्रविष्ट हुए। (31)
राजन! वहाँ पुरुष सिंह धर्मराज ने समस्त सुहृदों, भाइयों और पुत्रों को विदा करके राजमहल में द्रौपदी के साथ बैठकर प्रसन्नता का अनुभव किया। (32) 
इधर भगवान केशव भी उग्रसेन आदि श्रेष्ठ यादवों से सम्मानित हो प्रसन्नतापूर्वक द्वारकापुरी के भीतर गये। (33)
कमलनयन श्रीकृष्ण ने राजा उग्रसेन, बूढे़ पिता वसुदेव और यशस्विनी माता देवकी को प्रणाम करके बलराम जी के चरणों में मस्तक झुकाया। (34)
तत्पश्चात जनार्दन ने प्रद्युम्न, साम्ब, निशठ, चारुदेष्ण, गद, अनिरुद्ध तथा भानु आदि को स्नेहपूर्वक हृदय से लगाया और बडे़-बूढ़ों की आज्ञा लेकर रुक्मिणी के महल में प्रवेश किया। (35)
इधर महाभाग मय ने भी धर्मपुत्र युधिष्ठिर के लिये विधिपूर्वक सम्पूर्ण रत्नों से विभूषित सभामण्डप बनाने की मन ही मन कल्पना की। (36)मयासुर का भीमसेन और अर्जुन को गदा और शंख लाकर देना तथा उसके द्वारा अद्भुत सभा का निर्माण
वैशम्पायन जी कहते हैं - जनमेजय! तदनन्तर मयासुर ने विजयी वीरों में श्रेष्ठ अर्जुन से कहा - ‘भारत! मैं आपकी आज्ञा चाहता हूँ। मैं एक जगह जाऊँगा और फिर शीघ्र ही लौट आऊँगा। (1)(‘कुन्तीकुमार धनंजय! मैं आपके लिये तीनों लोकों में विख्यात एक दिव्य सभा का निर्माण करूँगा। जो समस्त प्राणियों को आश्चर्य में डालने वाली तथा आपके साथ ही समस्त पाण्डवों की प्रसन्नता बढ़ाने वाली होगी।)
‘पूर्वकाल में जब दैत्य लोग कैलास पर्वत से उत्तर दिशा में स्थित मैनाक पर्वत पर यज्ञ करना चाहते थे, उस समय मैंने एक विचित्र एवं रमणीय मणिमय भाण्ड तैयार किया था, जो बिन्दुसर के समीप सत्यप्रतिज्ञ राजा वृषपर्वा की सभा में रखा गया था। (2-3)
‘भारत! यदि वह अब तक वहीं होगा तो उसे लेकर पुनः लौट आऊँगा। फिर उसी से पाण्डुनन्दन युधिष्ठिर के यश को बढ़ाने वाली सभा तैयार करूँगा। (4)
‘जो सब प्रकार के रत्नों से विभूषित, विचि एवं मन को आह्लाद प्रदान करने वाली होगी। कुरुनन्दन! बिन्दुसर में एक भयंकर गदा भी है। (5)
‘मैं समझता हूँ, राजा वृषपर्वा ने युद्ध में शत्रुओं का संहार करके वह गदा वहीं रख दी थी। वह गदा बड़ी भारी है, विशेष भार या आघात सहन करने में समर्थ एवं सुदृढ़ है। उसमें सोने की फूलियाँ लगी हुई है, जिनसे वह बड़ी विचित्र दिखायी देती है। (6)
‘शत्रुओं का संहार करने वाली वह गदा अकेली ही एक लाख गदाओं के बराबर है। जैसे गाण्डीव धनुष आपके योग्य है, वैसे ही वह गदा भीमसेन के योग्य होगी। (7)
‘वहाँ वरुण देव का देवदत्त नामक महान शंख भी है, जो बड़ी भारी आवाज करने वाला है। ये सब वस्तुएँ लाकर मैं आपको भेंट करूँगा, इसमें संशय नहीं है’। (8)
अर्जुन से ऐसा कहकर मयासुर पूर्वोत्तर दिशा[1] में कैलास से उत्तर मैनाक पर्वत के पास गया। (9)
‘वहीं हिरण्यश्रृंग नाम महामणिमय विशाल पर्वत है, जहाँ रमणीय बिन्दुसर नामक तीर्थ है। वहीं राजा भगीरथ ने भागीरथी गंगा का दर्शन करने के लिये बहुत वर्षों तक[2] निवास किया था। (10)
भरतश्रेष्ठ! वहीं सम्पूर्ण भूतों के स्वामी महात्मा प्रतापति ने मुख्य-मुख्य सौ यज्ञों का अनुष्ठान किया था, जिनमें सोने की वेदियाँ और मणियों के खंभे बने थे। (12) 
यह सब शोभा के लिये बनाया गया था, शास्त्रीय विधि अथवा सिद्धान्त के अनुसार नहीं। सहस्र नेत्रों वाले शचीपति इन्द्र ने भी वहीं यज्ञ करके सिद्धि प्राप्त की थी। (13)
सम्पूर्ण लोकों के स्रष्टा और समस्त प्राणियों के अधिपति उग्र तेजस्वी सनातन देवता महादेव जी वहीं रहकर सहस्रों भूतों से सेवित होते हैं। (14) 
एक हजार युग बीतने पर वहीं नर-नारायण ऋषि, ब्रह्मा, यमराज और पाँचवें महादेव जी यज्ञ का अनुष्ठान करते हैं। (15) 
यह वही स्थान है, जहाँ भगवान वासुदेव ने धर्म परम्परा की रक्षा के लिये बहुत वर्षों तक निरंतर श्रद्धापूर्वक यज्ञ किया था। (16)
उस यज्ञ में स्वर्णमालाओं से मण्डित खंभे और अत्यन्त चमकीली वेदियाँ बनी थी। भगवान केशव ने उस यज्ञ में सहस्रों-लाखों वस्तुएँ दान में दी थीं। (17) 
भारत! तदनन्तर मयासुर ने वहाँ जाकर वह गदा, शंख और सभा बनाने के लिये स्फटिक मणिमय द्रव्य ले लिया, जो पहले वृषपर्वा के अधिकार में था। (18)
बहुत से किंकर तथा राक्षस जिस महान धन की रक्षा करते थे, वहाँ जाकर महान असुर मय ने वह सब ले लिया। (19)
ये सब वस्तुएँ लाकर उस असुर ने वह अनुपम सभा तैयार की, जो तीनों लोकों में विख्यात, दिव्य, मणिमयी और शुभ एवं सुन्दर थी। (20)
उसने उस समय वह श्रेष्ठ गदा भीमसेन को और देवदत्त नाम उत्तम शंख अर्जुन को भेंट कर दिया। (21)
उस शंख की आवाज सुनकर समस्त प्राणी काँप उठते थे। महाराज! उस सभा में सुवर्णमय वृक्ष शोभा पाते थे। (22)
वह सब ओर से दस हजार हाथ विस्तृत थी[1]। जैसे अग्नि, सूर्य और चन्द्रमा की सभा प्रकाशित होती है, उसी प्रकार अत्यन्त उद्भासित होने वाली उस सभा ने बड़ा मनोहर रूप धारण किया। (23)
वह अपनी प्रभा द्वारा सूर्यदेव की तेजमयी प्रभा से टक्कर लेती थी। (24)
वह दिव्य सभा अपने अलौकिक तेज से निरंतर प्रदीप्त सी जान पड़ती थी। उसकी ऊँचाई इतनी अधिक थी कि नूतन मेघों की घटा के समान वह आकाश को घेरकर खड़ी थी। उसका विस्तार भी बहुत था। वह रमणीय सभा पाप-ताप का नाश करने वाली थी। (25)
उत्तमोत्तम द्रव्यों से उसका निर्माण किया गया था। उसके परकोटे और फाटक रत्नों से बने हुए थे। उसमें अनेक प्रकार के अद्भुत चित्र अंकित थे। वह बहुत धन से पूर्ण थी। दानवों के विश्वकर्मा मयासुर ने उस सभा को बहुत सुन्दरता से बनाया था। (26)
बुद्धिमान मय ने जिस सभा का निर्माण किया था, उसके समान सुन्दर यादवों की सुधर्मा सभा अथवा ब्रह्माजी की सभा भी नहीं थी। (27)
मयासुर की आज्ञा के अनुसार आठ हजार किंकर नामक राक्षस उस सभा की रक्षा करते और उसे एक स्थान से दूसरे स्थान पर उठाकर ले जाते थे। (28)
वे राक्षस भयंकर आकृति वाले, आकाश में विचरने वाले, विशालकाय और महाबली थे। उनकी आँखे लाल और पिंगल वर्ण की थीं तथा कान सीपी के समान जान पड़ते थे। वे सब के सब प्रहार करने में कुशल थे। (29) 
मयासुर ने उस सभाभवन के भीतर एक बड़ी सुन्दर पुष्करिणी बना रखी थी, जिसकी कहीं तुलना नहीं थी। उसमें इन्द्रनीलमणिमय कमल के पत्ते फैले हुए थे। उन कमलों के मृणाल मणियों के बने थे। (30)
उसमें पद्मरागमणिमय कमलों की मनोहर सुगंध छा रही थी। अनेक प्रकार के पक्षी उसमें रहते थे। खिले हुए कमलों और सुनहली मछलियों तथा कछुओं से उसकी विचित्र शोभा हो रही थी। उस पोखरी में उतरने के लिये स्फटिक मणि की विचित्र सीढ़ियाँ बनी थीं। उसमें पंकरहित स्वच्छ जल भरा हुआ था। वह देखने में बड़ी सुन्दर थी। (31)
मन्द वायु से उद्वेलित हो जब जल की बूँदें उछलकर कमल के पत्तों पर बिखर जाती थीं, उस समय वह सारी पुष्करिणी मौक्तिक बिन्दुओं से व्याप्त जान पड़ती थी। उसके चारों ओर के घाटों पर बड़ी-बड़ी मणियों की चौकोर शिलाखण्डों से पक्की वेदियाँ बनायी गयी थीं। (32)
मणियों तथा रत्नों से व्याप्त होने के कारण कुछ राजा लोग उस पुष्करिणी के पास आकर और उसे देखकर भी उसकी यथार्थता पर विश्वास नहीं करते थे और भ्रम से उसे स्थल समझकर उसमें गिर पड़ते थे। (33)
उस सभा भवन के सब ओर अनेक प्रकार के बड़े-बड़े़ वृक्ष लहलहा रहे थे, जो सदा फूलों से भरे रहते थे। उनकी छाया बड़ी शीतल थी। वे मनोरम वृक्ष सदा हवा के झोंको से हिलते रहते थे। (34) 
केवल वृक्ष ही नहीं; उस भवन के चारों ओर अनेक सुगन्धित वन, उपवन और बावलियाँ भी थी, जो हंस, कारण्डव तथा चक्रवाक आदि पक्षियों से युक्त होने के कारण बड़ी शोभा पा रही थीं। (35)
वहाँ जल और स्थल में होने वाले कमलों की सुगन्ध लेकर वायु सदा पाण्डवों की सेवा किया करती थी। (36)
मयासुर ने पूरे चौदह महीनों में इस प्रकार की इस अद्भुत सभा का निर्माण किया था। राजन्! जब वह बनकर तैयार हो गयी, तब उसने धर्मराज को इस बात की सूचना दी। (37)
मय द्वारा निर्मित सभा भवन में धर्मराज युधिष्ठिर का प्रवेश तथा सभा में स्थित महर्षियों और राजाओं आदि का वर्णन
वैशम्पायन जी कहते हैं - जनमेजय! उस श्रेष्ठ सभा भवन का निर्माण करके मयासुर ने अर्जुन से कहा। मयासुर बोला - सव्यसाचिन्! यह है आपकी सभा, इसमें एक ध्वजा होगी। उसके अग्रभाग में भूतों का महापराक्रमी किंकर नामक गण निवास करेगा। जिस समय तुम्हारे धनुष की टंकार ध्वनि होगी, उस समय उस ध्वनि के साथ ये भूत भी मेघों के समान गर्जना करेंगे।
यह जो सूर्य के समान तेजस्वी अग्निदेव का उत्तम रथ है और ये जो श्वेत वर्ण वाले दिव्य एवं बलवान अश्वरत्न हैं तथा यह जो वानरचिह्न से उपलक्षित ध्वज है, इन सबका निर्माण माया से ही हुआ है। यह ध्वज वृक्षों में कहीं अटकता नहीं हैं तथा अग्नि की लपटों के समान सदा ऊपर की ओर ही उठा रहता है। 
आपका यह वानरचिह्नित ध्वज अनेक रंग का दिखायी देता है। आप युद्ध में उत्कट एवं स्थिर ध्वज को कभी झुकता नहीं देखेंगे।
ऐसा कहकर मयासुर ने अर्जुन को हृदय से लगा लिया और उनसे विदा लेकर[1] चला गया। 
वैशम्पायन जी कहते हैं - जनमेजय! तदनन्तर राजा युधिष्ठिर ने घी और मधु मिलायी हुई खीर, खिचड़ी, जीवन्तिका के साग, सब प्रकार के हविष्य, भाँति-भाँति के भक्ष्य तथा फल, ईख आदि नाना प्रकार के चोष्य और बहुत अधिक पेय[2] आदि सामग्रियों द्वारा दस हजार ब्राह्मणें को भोजन कराकर उस सभाभवन में प्रवेश किया। (1-3)
उन्होंने नये-नये वस्त्र और छोटे-बडे़ अनेक प्रकार के हार आदि के उपहार देकर अनेक दिशाओं से आये हुए श्रेष्ठ ब्राह्मणों को तृप्त किया। (4) 
भारत! तत्पश्चात उन्होंने प्रत्येक ब्राह्मण को एक-एक हजार गौएँ दी। उस समय वहाँ ब्राह्मणों के पुण्याहवाचन का गम्भीर घोष मानो स्वर्गलोक तक गूँज उठा। (5)
कुरुश्रेष्ठ युधिष्ठिर ने अनेक प्रकार के बाजे तथा भाँति-भाँति के दिव्य सुगन्धित पदार्थों द्वारा उस भवन में देवताओं की स्थापना एवं पूजा की। इसके बाद वे उस भवन में प्रविष्ट हुए। (6)
वहाँ धर्मपुत्र महात्मा युधिष्ठिर की सेवा में कितने ही मल्ल[3], नट, झल्ल[4], सूत और वैतालिक उपस्थित हुए। (7)
इस प्रकार पूजन का कार्य सम्पन्न करके भाइयों सहित पाण्डुनन्दन युधिष्ठिर स्वर्ग में इन्द्र की भाँति उस रमणीय सभा में आनन्दपूर्वक रहने लगे। (8)
उस सभा में ऋषि तथा विभिन्न देशों से आये हुए नरेश पाण्डवों के साथ बैठा करते थे। (9)
असित, देवल, सत्य, सर्पिर्माली, महाशिरा, अर्वावसु, सुमित्र, मैत्रेय, शुनक, बलि, बक, दाल्भ्य, स्थूलशिरा, कृष्ण द्वैपायन, शुकदेव, व्यास जी के शिष्य सुमन्तु, जैमिनि, पैल तथा हमलोग, तित्तिर, याज्ञवल्क्य, पुत्र सहित लोमहर्षण, अप्सुहोम्य, धौम्य, अणीमाण्डव्य, कौशिक, दामोष्णीष, त्रैबलि, पर्णाद, घटनाजुक, मौञ्जायन, वायुभक्ष, पाराशर्य, सारिक, बलिवाक, सिनीवाक, सत्यपाल, कृतश्रम, जातूकर्ण, शिखावान, आलम्ब, पारिजातक, महाभाग पर्वत, महामुनि मार्कण्डेय, पवित्रपाणि, सावर्ण, भालुकि, गालव, जंघाबन्धु, रैभ्य, कोपवेग, भृगु, हरिबभ्रु, कौण्डिन्य, बभ्रुमाली, सनातन, काक्षीवान, औशिज, नाचिकेत, गौतम, पैंगय, वराह, शुनक (द्वितीय), महातपस्वी शाणिडल्य, कुक्कुर, वेणुजंघ, कालाप तथा कठ आदि धर्मज्ञ, जितात्मा और जितेन्द्रिय मुनि उस सभा में विराजते थे। (1-18)
ये तथा और भी वेद-वेदांगों के पारंगत बहुत से मुनि श्रेष्ठ उस सभा में महात्मा युधिष्ठिर के पास बैठा करते थे। (19)
वे धर्मज्ञ, पवित्रात्मा और निर्मल महर्षि राजा युधिष्ठिर को पवित्र कथाएँ सुनाया करते थे। इसी प्रकार क्षत्रियों में श्रेष्ठ नरेश भी वहाँ धर्मराज युधिष्ठिर की उपासना करते थे। (20)
श्रीमान महामना धर्मात्मा मुञ्जकेतु, विवर्धन, संग्रामजित, दुर्मुख, पराक्रमी उग्रसेन, राजा कक्षसेन, अपराजित क्षेमक, कम्बोजराज कमठ और महाबली कम्पन, जो अकेले ही बल-पौरूषसम्पन्न, अस्त्र विद्या के ज्ञाता तथा अमित तेजस्वी यवनों को सदा उसी प्रकार कँपाते रहते थे, जैसे व्रजधारी इन्द्र ने कालकेय नामक असुरों को कम्पित किया था।[1] (21-23)
इनके सिवा जटासुर, मद्रराज शल्य, राजा कुन्तिभोज, किरातराज पुलिन्द, अंगराज, वंगराज, पुण्ड्रक, पाण्ड्य, उड्रराज, आन्ध्रनरेश, अंग, बंग, सुमित्र, शत्रुसूदन शैव्य, किरातराज सुमना, यवननरेश, चाणूर, देवरात, भोज, भीमरथ, कलिंगराज श्रुतायुध, मगधदेशीय जयसेन, सुकर्मा, चेकितान, शत्रुसंहारक पुरु, केतुमान, वसुदान, विदेहराज कृतक्षण, सुधर्मा, अनिरुद्ध, महाबली श्रुतायु, दुर्धर्ष वीर अनूपराज, क्रमजित, सुदर्शन, पुत्रसहित शिशुपाल, करूषराज दन्तवक्त्र, वृष्णिवंशियों के देवस्वरूप दुर्धर्ष राजकुमार, आहुक, विपृथु, गद, सारण, अक्रूर, कृतवर्मा, शिनिपुत्र सत्यक, भीष्मक, आकृति, पराक्रमी द्युमत्सेन, महान धनुर्धर केकय राजकुमार, सोमक-पौत्र द्रुपद, केतुमान[2] तथा अस्त्र विद्या में निपुण महाबली वसुमान - ये तथा और भी बहुत से प्रधान क्षत्रिय उस सभा में कुन्तीनन्दन युधिष्ठिर की सेवा में बैठते थे। (24-32)
जो महाबली राजकुमार अर्जुन के पास रहकर कृष्ण मृगचर्म धारण किये धनुर्वेद की शिक्षा लेते थे[3] राजन! वृष्णिवंश को आनन्दित करने वाले राजकुमारों को वहीं शिक्षा मिली थी। (33-34)
रुक्मिणी नन्दन प्रद्युम्न, जाम्बवती कुमार साम्ब, सत्यक पुत्र[4] युयुधान, सुधर्मा, अनिरुद्ध, नरश्रेष्ठ शैव्य- ये और दूसरे भी बहुत से राजा उस सभा में बैठते थे। पृथ्वीपते! अर्जुन के सखा तुम्बुरु गन्धर्व भी उस सभा में नित्य विराजमान होते थे। (35-36) 
मन्त्री सहित चित्रसेन आदि सत्ताईस गन्धर्व और अप्सराएँ सभा में बैठे हुए महात्मा युधिष्ठिर की उपासना करतीं थी। (37)
गाने बजाने में कुशल, साम्य[5] और ताल[6] के विशेषज्ञ तथा प्रमाण, लय और स्थान की जानकारी के लिये विशेष परिश्रम किये हुए मनस्वी किन्नर तुम्बुरु की आज्ञा से वहाँ अन्य गन्धर्वों के साथ दिव्य तान छेड़ते हुए यथोचित रीति से गाते और पाण्डवों तथा महर्षियों का मनोरंजन करते हुए धर्मराज की उपासना करते थे। (38-39)
जैसे देवता लोग दिव्य लोग की सभा में ब्रह्मा जी की उपासना करते हैं, उसी प्रकार कितने ही सत्य प्रतिज्ञ और उत्तम व्रत का पालन करने वाले महापुरुष उस सभा में बैठकर महाराज युधिष्ठिर की आराधना करते थे। (40)
नारद जी का युधिष्ठिर की सभा में आगमन और प्रश्र के रूप में युधिष्ठिर को शिक्षा देनावैशम्पायन जी कहते हैं- जनमेजय! एक दिन उस सभा में महात्मा पाण्डव अन्यान्य महापुरुषों तथा गन्धर्वों आदि के साथ बैठे हुए थे। (1)
उसी समय वेद और उपनिषदों के ज्ञाता, ऋषि, देवताओं द्वारा पूजित, इतिहास-पुराण के मर्मज्ञ, पूर्व कल्प की बातों के विशेषज्ञ, न्याय के विद्वान, धर्म के तत्त्व को जानने वाले, शिक्षा, कल्प, व्याकरण, निरूक्त, छन्द और ज्यौतिष- इन छहों अंगों के पण्डितों में शिरोमणि, ऐक्य[1], संयोग[2] नानात्व और समवाय[3] के ज्ञान में विशारद, प्रगल्भ वक्ता, मेधावी, स्मरणशक्ति सम्पन्न, नीतिज्ञ, त्रिकालदर्शी, अपर ब्रह्म और परब्रह्म को विभाग पूर्वक जानने वाले, प्रमाणों द्वारा एक निश्रित सिद्धान्त पर पहुँचे हुए, पंचावयवयुक्त[4] वाक्य के गुण-दोष को जानने वाले, बृहस्पति-जैसे वक्ता के साथ भी उत्तर-प्रत्युत्तर करने में समर्थ, धर्म, अर्थ, काम और मोक्ष-चारों पुरुषार्थों के सम्बन्ध में यथार्थ निश्‍चय रखने वाले तथा इन सम्पूर्ण चौदहों भुवनों को ऊपर, नीचे, और तिरछे सब ओर से प्रत्यक्ष देखने वाले, महाबुद्धिमान, सांख्य और योग के विभाग पूर्वक ज्ञाता, देवताओं और असुरों में भी निर्वेद (वैराग्य) उत्पन्न करने के इच्छुक, संधि और विग्रह के तत्त्व को समझने वाले, अपने और शत्रु पक्ष के बलाबल का अनुमान से निश्चय करके शत्रु पक्ष के मन्त्रियों आदि को फोड़ने के लिये धन आदि बाँटने के उपयुक्त अवसर का ज्ञान रखने वाले, संधि (सुलह), विग्रह (कलह), यान (चढ़ाई करना), आसन (अपने स्थान ही चुप्पी मारकर बैठे रहना), द्वैधीभाव (शत्रुओं में फूट डालना) और समाश्रय (किसी बलवान राजा का आश्रय ग्रहण करना)- राजनीति के इन छहों अंगों के उपयोग के जानकार, समस्त शास्त्रों के निपुण विद्वान, युद्ध और संगीत की कला में कुशल, सर्वत्र क्रोध रहित, इन उपर्युक्त गुणों के सिवा और भी असंख्य सद्गुणों से सम्पन्न, मननशील, परम कान्तिमान महातेजस्वी देवर्षि नारद लोक-लोकान्तरों में घूमते-फिरते पारिजात, बुद्धिमान पर्वत तथा सौम्य, सुमुख आदि अन्य अनेक ऋषियों के साथ सभा में स्थित पाण्डवों से प्रेमपूर्वक मिलने के लिये मन के समान वेग से वहाँ आये और उन ब्रह्मर्षि ने जयसूचक आशीर्वादों द्वारा धर्मराज युधिष्ठिर का अत्यन्त सम्मान किया। (2-12)
सम्पूर्ण धर्मों के ज्ञाता पाण्डव श्रेष्ठ राजा युधिष्ठिर ने देवर्षि नारद को आया देख भाइयों सहित सहसा उठकर उन्हें प्रेम,विनय और नम्रता पूर्वक उस समय नमस्कार किया और उन्हें उनके योग्य आसन देकर धर्मज्ञ नरेश ने गौ, मधु पर्क तथा अर्घ्य आदि उपचार अर्पण करते हुए रत्नों से उनका विधिपूर्वक पूजन किया तथा उनकी सब इच्छाओं की पूर्ति करके उन्हें संतुष्ट किया। (13-15)
राजा युधिष्ठिर से यथोचित पूजा पाकर नारद जी भी बहुत प्रसन्न हुए। इस प्रकार सम्पूर्ण पाण्डवों से पूजित होकर उन वेदवेत्ता महर्षि ने युधिष्ठिर से धर्म, काम और अर्थ तीनों के उपदेश पूर्वक ये बातें पूछीं। (16)
नारद जी बोले- राजन! क्या तुम्हारा धन तुम्हारे (यज्ञ, दान तथा कुटुम्बरक्षा आदि आवश्यक कार्यों के) निर्वाह के लिये पूरा पड़ जाता है? क्या धर्म में तुम्हारा मन प्रसन्नतापूर्वक लगता है? क्या तुम्हें इच्छानुसार सुख-भोग प्राप्‍त होते हैं? (भगवचिंन्तन में लगे हुए) तुम्हारे मन को (किन्हीं दूसरी वृत्तियों-द्वारा) आघात या विक्षेप तो नहीं पहुँचता है? (17)
नरदेव! क्या तुम ब्राह्मण, वैश्य और शूद्र- इन तीनों वर्णों की प्रजाओं के प्रति अपने पिता-पितामहों द्वारा व्यवहार में लायी हुई धर्मार्थयुक्त उत्तम एवं उदार वृत्ति का व्यवहार करते हो? (18)
तुम धन के लोभ में पड़कर धर्म को, केवल धर्म ही संलग्न रहकर धन को अथवा आसक्ति ही जिसका बल है, उस कामभोग के सेवन द्वारा धर्म और अर्थ दोनों को ही हानि तो नहीं पहुँचाते? (19)
विजयी वीरों में श्रेष्ठ एवं वरदायक नरेश! तुम त्रिवर्गसेवन के उपयुक्त समय का ज्ञान रखते हो; अतः काल का विभाग करके नियत और उचित समय पर सदा धर्म, अर्थ एवं काम का सेवन करते हो न?[1] (20)
निष्पाप युधिष्ठिर! क्या तुम राजोचित छः[2] गुणों के द्वारा सात[3] उपायों की, अपने और शत्रु के बलाबली तथा देशपाल, दुर्गपाल आदि चौदह[4] व्यक्तियों की भलीभाँति परख करते रहते हो? (21)
विजेताओं में श्रेष्ठ भरतवंशी युधिष्ठिर! क्या तुम अपनी और शत्रु की शक्ति को अच्छी तरह समझ कर यदि शत्रु प्रबल हुआ तो उसके साथ संधि बनाये रखकर अपने धन और कोष की वृद्धि के लिये आठ[5] कर्मों का सेवन करते हो? (22)भरतश्रेष्ठ! तुम्हारी मन्त्री आदि सात[1] प्रकृतियाँ कहीं शत्रुओं में मिल तो नहीं गयी हैं ? तुम्हारे राज्य धनी लोग बुरे व्यसनों से बचे रहकर सर्वथा तुम से प्रेम करते हैं न? (23)
जिन पर तुम्हें संदेह, नहीं होता, ऐसे शत्रु के गुप्तचर कृत्रिम मित्र बनकर तुम्हारे मन्त्रियों द्वारा तुम्हारी गुप्त मन्त्रणा को जानकर उसे प्रकाशित तो नहीं कर देते? (24)
क्या तुम मित्र, शत्रु और उदासीन लोगों के सम्बन्ध में यह ज्ञान रखते हो कि वे कब क्या करना चाहते हैं ? उपयुक्त समय का विचार करके ही संधि और विग्रह की नीति का सेवन करते हो न? (25)
क्या तुम्हें इस बात का अनुमान है कि उदासीन एवं मध्यम व्यक्तियों के प्रति कैसा बर्ताव करना चाहिये? वीर! तुमने अपने स्वयं के समान विश्वसनीय वृद्ध, शुद्ध हृदय वाले, किसी बात को अच्छी तरह समझाने में समर्थ, उत्तम कुल में उत्पन्न और अपने प्रति अत्यन्त अनुराग रखने वाले पुरुषों को ही मन्त्री बना रक्खा है न? क्योंकि भारत! राजा की विजय-प्रप्ति का मूल कारण अच्छी मन्त्रणा (सलाह) और उसकी सुरक्षा ही है, (जो सुयोग्य मन्त्री के अधीन है)। (26)
तात! मन्त्र को गुप्त रखने वाले उन शास्त्रज्ञ सचिवों द्वारा तुम्हारा राष्ट्र सुरक्षित तो है न? शत्रुओं द्वारा उसका नाश तो नहीं हो रहा है? (27)
तुम असमय में ही निद्रा के वशीभूत तो नहीं होते? समय पर जग जाते हो न? अर्थ शास्त्र के जानकार तो तुम हो ही। रात्रि के पिछले भाग में जगकर अपने अर्थ (आवश्यक कर्तव्य एवं हित) के विषय में विचार तो करते हो न?[2] (28)
(कोई भी गुप्त मन्त्रणा दो से चार कानों तक ही गुप्त रहती है, छः कानों में जाते ही वह फूट जाती है, अतः मैं पूछता हूँ,) तुम किसी गूढ़ विषय पर अकेले ही तो विचार नहीं करते अथवा बहुत लोगों के साथ बैठकर तो मन्त्रणा नहीं करते? कहीं ऐसा तो नहीं होता कि तुम्हारी निश्चित की हुई गुप्त मन्त्रणा फूटकर शत्रु के राज्य तक फैल जाती हो? (29)
धन की वृद्धि के ऐसे उपायों का निश्चय करके, जिन में मूलधन तो कम लगाना पड़ता हो, किंतु वृद्धि अधिक होती हो, उनका शीघ्रतापूर्वक आरम्भ कर देते हो न ? वैसे कार्यों में अथवा वैसा कार्य करने वाले लोगों के मार्ग में तुम विघ्न तो नहीं डालते? (30)
तुम्हारे राज्य के किसान- मजदूर आदि श्रमजीवी मनुष्य तुमसे अज्ञात तो नहीं हैं ? उनके कार्य और गतिविधि पर तुम्हारी तो दृष्टि है न? वे तुम्हारे अविश्वास के पात्र तो नहीं हैं अथवा तुम उन्हें बार-बार छोड़ते और पुनः काम पर लेते तो नहीं रहते? क्योंकि महान अभ्युदय या उन्‍नति में उन सब का स्नेहपूर्ण सहयोग ही कारण है।[3] (31)
कृषि आदि के कार्य विश्वसनीय, लोभ रहित और बड़े-बूढ़ों के समय से चले आने वाले कार्यकर्ताओं द्वारा ही कराते हो न? राजन्! वीर शिरोमणे! क्या तुम्हारे कार्यों के सिद्ध हो जाने पर या सिद्धि के निकट पहुँच जाने पर ही लोग जान पाते हैं? सिद्ध होने से पहले ही तुम्हारे किन्हीं कार्यों को लोग जान तो नहीं लेते। (33)
तुम्हारे यहाँ जो शिक्षा देने का काम करते हैं, वे धर्म एवं सम्पूर्ण शास्त्रों के मर्मज्ञ विद्वान होकर ही राजकुमारों तथा मुख्य-मुख्य योद्धाओं को सब प्रकार की आवश्यक शिक्षाएँ देते हैं न? (34)
तुम हजारों मूर्खों के बदले एक पण्डित को ही तो खरीदते हो न? अर्थात आदरपूर्वक स्वीकार करते हो न ? क्योंकि विद्वान पुरुष ही अर्थ संकट के समय महान कल्याण कर सकता है। (35)
क्या तुम्हारे सभी दुर्ग (किले) धन-धान्य, अस्त्र-शस्त्र, जल, यन्त्र (मशीन), शिल्पी और धनुर्धर सैनिकों से भरे-पूरे रहते हैं? (36)
यदि एक भी मन्त्री मेधावी, शौर्य सम्पत्र, संयमी और चतुर हो तो राजा अथवा राजकुमार को विपुल सम्पत्ति की प्राप्ति करा देता है। (37)
क्या तुम शत्रु पक्ष के अठारह[1]और अपने पक्ष के पंद्रह[2] तीर्थों की तीन-तीन अज्ञात गुप्तचरों द्वारा देख-भाल या जाँच-पड़ताल करते रहते हो? (38)
शत्रुसूदन! तुम शत्रुओं से अज्ञात, सतत सावधान और नित्य प्रयत्नशील रहकर अपने सम्पूर्ण शत्रुओं की गतिविधि पर दृष्टि रखते हो न? (39)
क्या तुम्हारे पुरोहित विनयशील, कुलीन, बहुज्ञ, विद्वान, दोष दृष्टि से रहित तथा शास्त्र चर्चा में कुशल हैं? क्या तुम उनका पूर्ण सत्कार करते हो ? (40)
तुमने अग्निहोत्र के लिये विधिज्ञ, बुद्धिमान और सरल स्वभाव के ब्राह्मण को नियुक्त किया है न? वह सदा किये हुए और किये जाने वाले हवन को तुम्हें ठीक समय पर सूचित कर देता है न? (41)
क्या तुम्हारे यहाँ हस्त-पादादि अंगों की परीक्षा में निपुण, ग्रहों की वक्र तथा अतिचार आदि गतियों एवं उनके शुभाशुभ परिणाम आदि को बताने वाला तथा दिव्य, भौम एवं शरीर सम्बन्धी सब प्रकार के उत्पातों को पहले से ही जान लेने में कुशल ज्योतिषी है? (42)
तुमने प्रधान-प्रधान व्यक्तियों को उनके योग्य महान कार्यों में मध्यम श्रेणी के कार्यकर्ताओं को मध्यम कार्यों में तथा निम्न श्रेणी के सेवकों को उनकी योग्यता के अनुसार छोटे कामों में ही लगा रक्खा है न? (43) 
क्या तुम निश्छल, बाप-दादों के क्रम से चले आये हुए और पवित्र आचार-विचार वाले श्रेष्ठ मन्त्रियों को सदा श्रेष्ठ कर्मों में लगाये रखते हो? (44)
भरत श्रेष्ठ! कठोर दण्ड के द्वारा तुम प्रजाजनों को अत्यन्त उद्वेग में तो नहीं डाल देते? मन्त्री लोग तुम्हारे राज्य का न्याय पूर्वक पालन करते हैं न? (45)
जैसे पवित्र याजक पतित यजमान का और स्त्रियाँ कामचारी पुरुष का तिरस्कार कर देती हैं, उसी प्रकार प्रजा कठोरता पूर्वक अधिक कर लेने के कारण तुम्हारा अनादर तो नहीं करती? (46)
क्या तुम्हारा सेनापति हर्ष और उत्साह से सम्पन्‍न, शूर-वीर, बुद्धिमान, धैर्यवान, पवित्र, कुलीन, स्वामिभक्त तथा अपने कार्य में कुशल है? (47)
तुम्हारी सेना के मुख्य-मुख्य दलपति सब प्रकार के युद्धों में चतुर, धृष्ट[1], निष्कपट और पराक्रमी हैं न? तुम उनका यथोचित सत्कार एवं सम्मान करते हो न? (48)
अपनी सेना के लिये यथोचित भोजन और वेतन ठीक समय पर दे देते हो न? जो उन्हें दिया जाना चाहिये, उसमें कमी या विलम्ब तो नहीं कर देते? (49)
भोजन और वेतन में अधिक विलम्ब होने पर भृत्यगण अपने स्‍वामी पर कुपित हो जाते हैं और उनका वह कोप महान अनर्थ का कारण बताया गया है। (50)
क्या उत्तम कुल में उत्पन्‍न मन्त्री आदि सभी प्रधान अधिक सभी प्रधान अधिकारी तुमसे प्रेम रखते हैं? क्या वे युद्ध में तुम्हारे हित के लिये अपने प्राणों तक का त्याग करने को सदा तैयार रहते हैं? (51)
तुम्हारे कर्मचारियों में कोई ऐसा तो नहीं है, जो अपनी इच्छा के अनुसार चलने वाला और तुम्हारे शासन का उल्लंघन करने वाला हो तथा युद्ध के सारे साधनों एवं कार्यों को अकेला ही अपनी रुचि के अनुसार चला रहा हो? (52)
कोई[2] पुरुष अपने पुरुषार्थ से जब किसी कार्य को अच्छे ढंग से सम्पन्‍न करता है, तब वह आप से अधिक सम्मान अथवा अधिक भत्ता और वेतन पाता है न? (53)
क्या तुम विद्या से विनयशील एवं ज्ञाननिपुण मनुष्यों को उनके गुणों के अनुसार यथायोग्य धन आदि देकर उनका सम्मान करते हो? (54)
भरतश्रेष्ठ! जो लोग तुम्हारे हित के लिये सहर्ष मृत्यु का वरण कर लेते हैं अथवा भारी संकट में पड़ जाते हैं, उनके बाल-बच्चों की रक्षा तुम करते हो न? (55)
कुन्तीनन्दन! जो भय से अथवा अपनी धन-सम्पत्ति का नाश होने से तुम्हारी शरण में आया हो या युद्ध में तुमसे परास्त हो गया हो, ऐसे शत्रु का तुम पुत्र के समान पालन करते हो या नहीं? (56)
पृथ्वीपते! क्या समस्त भूमण्डल की प्रजा तुम्हें ही समदर्शी एवं माता-पिता के समान विश्वसनीय मानती है? (57)
भरत कुलभूषण! क्या तुम अपने शत्रु को[3]दुर्व्यसनों में फँसा हुआ सुनकर उसके त्रिविध बल[4] पर विचार करके यदि वह दुर्बल हो तो उसके ऊपर बड़े वेग से आक्रमण कर देते हो? (58)
शत्रुदमन! क्या तुम पार्ष्णिग्राह आदि बारह[1]व्यक्तियों के मण्डल[2] को जानकर अपने कर्तव्य[3] का निश्चय करके और पराजय मूलक व्यसनों[4] का अपने पक्ष में अभाव तथा शत्रु पक्ष में आधिक्य देखकर उचित अवसर आने पर दैव का भरोसा करके अपने सैनिकों को अग्रिम वेतन देकर शत्रु पर चढ़ाई कर देते हो? (59)
परंतप! शत्रु के राज्य में जो प्रधान-प्रधान योद्धा हैं, उन्हें छिपे-छिपे यथायोग्य रत्न आदि भेंट करते रहते हो या नहीं ? (60)
कुन्तीनन्दन! क्या तुम पहले अपनी इन्द्रियों और मन को जीत कर ही प्रमाद में पड़े हुए अजितेन्द्रिय शत्रुओं को जीतने की इच्छा करते हो? (61) 
शत्रुओें पर तुम्हारे आक्रमण करने से पहले अच्छी तरह प्रयोग में लाये हुए तुम्हारे साम, दान, भेद और दण्ड- ये चार गुण विधिपूर्वक उन शत्रुओं तक पहुँच जाते हैं न?[5] (62)
महाराज! तुम अपने राज्य की नींव को दृढ़ करके शत्रुओं पर धावा करते हो न? उन शत्रुओं को जितने के लिये पूरा पराक्रम प्रकट करते हो न? और उन्हें जीत कर उनकी पूर्ण रूप से रक्षा तो करते रहते हो न? (63)
क्या धनरक्षक, द्रव्यसंग्राहक, चिकित्सक, गुप्तचर, पाचक, सेवक, लेखक और प्रहरी- इन आठ अंगों और हाथी, घोड़े, रथ एवं पैदल- इन चार[6] प्रकार के बलों से युक्त तुम्हारी सेना सुयोग्य सेनापतियों द्वारा अच्छी तरह संचालित होकर शत्रुओं का संहार करने में समर्थ होती है? (64)
शत्रुओं को संतप्त करने वाले महाराज! तुम शत्रुओं के राज्य में अनाज काटने और दुर्भिक्ष के समय की उपेक्षा न करके रणभूमि में शत्रुओं को मारते हो न? (65)
क्या अपने और शत्रु के राष्ट्रों में बहुत-से अधिकारी स्थान-स्थान में घूम-फिरकर प्रजा को वश में करने एवं कर लेने आदि प्रयोजनों को सिद्ध करते हैं और परस्पर मिलकर राष्ट्र एवं अपने पक्ष के लोगों की रक्षा में लगे रहते हैं? (66)
महाराज! तुम्हारे खाद्य पदार्थ, शरीर में धारण करने के वस्त्र आदि तथा सूँघने के उपयोग में आने वाले सुगन्धित द्रव्यों की रक्षा विश्वस्त पुरुष ही करते हैं न? (67)
तुम्हारे कल्याण के लिये सदा प्रयत्नशील रहने वाले, स्वामिभक्त मनुष्यों द्वारा ही तुम्हारे धन-भण्डार, अन्न-भण्डार, वाहन, प्रधान द्वार, अस्त्र-शस्त्र तथा आय के साधनों की रक्षा एवं देख-भाल की जाती है न? (68)
प्रजापालक नरेश! क्या तुम रसोइये आदि भीतरी सेवकों तथा सेनापति आदि बाह्य सेवकों द्वारा भी पहले अपनी ही रक्षा करते हो, फिर आत्मीय जनों द्वारा एवं परस्पर एक-दूसरे से उन सब की रक्षा पर भी ध्यान देते हो? (69)
तुम्हारे सेवक पूर्वाह्णकाल में[1] तुमसे मद्यपान, द्यूत, क्रीड़ा और युवती स्त्री आदि दुर्व्‍यसनों में तुम्हारा समय और धन को व्यर्थ नष्ट करने के लिये प्रस्ताव तो नहीं करते? (70)
क्या तुम्हारी आय के एक चौथाई या आधे अथवा तीन चौथाई भाग से तुम्हारा सारा खर्च चल जाता है? (71)
तुम अपने आश्रित कुटुम्ब के लोगों, गुरुजनों, बड़े-बूढ़ों, व्यापारियों, शिल्पियों तथा दीन-दुखियों को धन-धान्य देकर उन पर सदा अनुग्रह करते रहते हो न? (72)
तुम्हारी आमदनी और खर्च को लिखने और जोड़ने के काम में लगाये हुए सभी लेखक और गणक प्रतिदिन पूर्वाह्णकाल में तुम्हारे सामने अपना हिसाब पेश करते हैं न? (73)
किन्हीं कार्यों में नियुक्त किये हुए प्रौढ़, हितैषी एवं प्रिय कर्मचारियों को पहले उनके किसी अपराध को जाँच किये बिना तुम काम से अलग तो नहीं कर देते हो? (74)
भारत! तुम उत्तम, मध्यम और अधम श्रेणी के मनुष्यों को पहचानकर उन्हें उनके अनुरूप कार्यों में ही लगाते हो न? (75)
राजन! तुमने ऐसे लोगों को तो अपने कामों पर नहीं लगा रक्खा है? जो लोभी, चोर, शत्रु अथवा व्यावहारिक अनूभव से सर्वथा शून्य हों? (76)
चोरों, लोभियों, राजकुमारों या राजकुल की स्त्रियों द्वारा अथवा स्वयं तुमसे ही तुम्हारे राष्ट्र को पीड़ा तो नहीं पहुँच रही है? क्या तुम्हारे राज्य के किसान संतुष्ट हैं? (77)
क्या तुम्हारे राज्य के सभी भागों में जल से भरे हुए बड़े-बड़े तालाब बनवाये गये हैं? केवल वर्षा के पानी के भरोसे ही तो खेती नहीं होती है? (78)
तुम्हारे राज्य के किसान का अन्न या बीज तो नष्ट नहीं होता? क्या तुम प्रत्येक किसान पर अनुग्रह करके उसे एक रूपया सैकड़े ब्याज पर ऋण देते हो? (79)
तात! तुम्हारे राष्ट्र में अच्छे पुरुषों द्वारा वार्ता- कृषि, गोरक्षा तथा व्यापार का काम अच्छी तरह किया जाता है न? क्योंकि उपर्युक्त वार्तावृत्ति पर अवलम्बित रहने वाले लोग ही सुखपूर्वक उन्‍नति करते हैं। (80)
राजन्! क्या तुम्हारे जनपद के प्रत्येक गाँव में शूरवीर, बुद्धिमान और कार्य कुशल पाँच-पाँच पंच मिल कर सुचारू रूप से जनहित के कार्य करते हुए सबका कल्याण करते हैं? (81)
क्या नगरों की रक्षा के लिये गाँवों को भी नगर के ही समान बुहत-से शूरवीरों द्वारा सुरक्षित कर दिया गया है? सीमावर्ती गाँवों को भी अन्‍य गाँवों की भाँति सभी सुविधाएँ दी गई हैं? तथा क्या वे सभी प्रान्त, ग्राम और नगर तुम्हें[2] धन समर्पित करते हैं[3] (82)
क्या तुम्हारे राज्य में कुछ रक्षक पुरुष सेना साथ लेकर चोर-डाकुओं का दमन करते हुए सुगम एवं दुर्गम नगरों में विचरते रहते हैं ? (83)
तुम स्त्रियों को सान्त्वना देकर संतुष्ट रखते हो न? क्या वे तुम्हारे यहाँ पूर्ण रूप से सुरक्षित हैं? तुम उन पर पूरा विश्वास तो नहीं करते? और विश्चास करके उन्हें कोई गुप्त बात तो नहीं बता देते? (84)
राजन! तुम कोई अमंगल सूचक समाचार सुनकर और उस के विषय में बार-बार विचार करके भी प्रिय भोग-विलासों का आनन्द लेते हुए अन्तःपुर में ही सोते तो नहीं रह जाते? (85)
प्रजानाथ! क्या तुम रात्रि के[1] जो प्रथम दो[2] याम हैं, उन्हीं में सोकर अन्तिम पहर में उठकर बैठ जाते और धर्म एवं अर्थ का चिन्तन करते हो? (86)
पण्डु नन्दन! तुम प्रतिदिन समय पर उठकर स्नान आदि के पश्चात वस्त्राभूषणों से अलंकृत हो देश-काल के ज्ञाता मन्त्रियों के साथ बैठकर[3] मनुष्यों की इच्छा पूर्ण करते हो न? (87)
शत्रुदमन! क्या लाल वस्त्र धारण करके अलंकारों से अलंकृत हुए योद्धा अपने हाथों में तलवार लेकर तुम्हारी रक्षा के लिये सब ओर से सेवा में उपस्थित रहते हैं? (87)
महाराज! क्या तुम दण्डनीय अपराधियों के प्रति यमराज और पूजनीय पुरुषों के प्रति धर्मराज का-सा बर्ताव करते हो ? प्रिय एवं अप्रिय व्‍यक्तियों की भलीभाँति परीक्षा करके ही व्यवहार करते हो न? (88)
कुन्तीकुमार! क्या तुम औषधि सेवन या पथ्य-भोजन आदि नियमों के पालन द्वारा अपने शारीरिक कष्ट को तथा वृद्ध पुरुषों की सेवा रूप सत्संग द्वारा मानसिक संताप को सदा दूर करते रहते हो? (88)
तुम्हारे वैद्य अष्टांग चिकित्सा में[4] कुशल, हितैषी, प्रेमी एवं तुम्हारे शरीर को स्वस्थ रखने के प्रयत्न में सदा संलग्न रहने वाले हैं न? (89)
नरेश्वर! कहीं ऐसा तो नहीं होता कि तुम अपने यहाँ आये हुए अर्थी[5] और प्रत्‍यर्थी[6] की ओर लोभ, मोह अथवा अभिमानवश किसी प्रकार आँख उठाकर देखते तक नहीं? (90)
कहीं अपने आश्रित जनों की जीविकावृत्ति को तुम लोभ, मोह, आत्मविश्वास अथवा आसक्ति से बंद तो नहीं कर देते? (91)
तुम्हारे नगर तथा राष्ट्र के निवासी मनुष्य संगठित होकर तुम्हारे साथ विरोध तो नहीं करते? शत्रुओं ने उन्हें किसी तरह घूस देकर खरीद तो नहीं लिया है? (92)
कोई दुर्बल शत्रु जो तुम्हारे द्वारा पहले बलपूर्वक पीड़ित किया गया[7], अब मन्त्रणा शक्ति से अथवा मन्त्रणा और सेना दोनों ही शक्तियों से किसी तरह बलवान होकर सिर तो नहीं उठा रहा है? (93)
क्या सभी मुख्य-मुख्य भूपाल तुम से प्रेम रखते हैं? क्या वे तुम्हारे द्वारा सम्मान पाकर तुम्हारे लिये अपने प्राणों की बलि दे सकते हैं? (94)
क्या तुम्हारे मन में सभी विद्याओं के प्रति गुण के अनुसार आदर का भाव है? क्या तुम ब्राह्मणों तथा साधु-संतों की सेवा-पूजा करते हो? जो तुम्हारे लिये शुभ एवं कल्याणकारिणी है। इन ब्राह्मणों को तुम सदा दक्षिणा तो देते रहते हो न ? क्योंकि वह स्वर्ग और मोक्ष की प्राप्ति कराने वाली है। (95)
तीनों वेद ही जिस के मूल हैं और पूर्व पुरुषों ने जिसका आचरण किया है, उस धर्म का अनुष्ठान करने के लिये तुम अपने पूर्वजों ही भाँति प्रयत्नशील तो रहते हो? धर्मानुकूल कर्म में ही तुम्हारी प्रवृत्ति तो रहती है? (98)
क्या तुम्हारे महल में तुम्हारी आँखों के सामने गुणवान ब्राह्मण स्वादिष्ट और गुणकारक अन्न भोजन करते हैं? और भोजन के पश्चात उन्हें दक्षिणा दी जाती है? (99)
अपने मन को वश में करके एकाग्रचित्त हो वाजपेय और पुण्डरीक आदि सभी यज्ञ-यागों का तुम पूर्ण रूप से अनुष्ठान करने का प्रयत्न तो करते हो न? (100) 
जाति-भाई, गुरुजन, वृद्ध पुरुष, देवता, तपस्वी, चैत्यवृक्ष[1] आदि तथा कल्याणकारी ब्राह्मणों को नमस्कार तो करते हो न? (101)
निष्पाप नरेश! तुम किसी के मन में शोक या क्रोध तो नहीं पैदा करते ? तुम्हारे पास कोई मनुष्य हाथ में मंगल-सामग्री लेकर सदा उपस्थित रहता है न? (102)
पापरहित युधिष्ठिर! अब तक जैसा बतलाया गया है, उसके अनुसार ही तुम्हारी बुद्धि और वृत्ति[2] हैं न? ऐसी धर्मानुकूल बुद्धि और वृत्ति आयु तथा यश को बढ़ाने-वाली एवं धर्म, अर्थ तथा काम को पूर्ण करने वाली है। (103)
जो ऐसी बुद्धि के अनुसार बर्ताव करता है, उसका राष्ट्र कभी संकट में नहीं पड़ता। वह राजा सारी पृथ्वी को जीतकर बड़े सुख से दिनों दिन उन्नति करता है। (104)
कहीं ऐसा तो नहीं होता कि शास्त्रकुशल विद्वानों का संग न करने वाले तुम्हारे मूर्ख मन्त्रियों ने किसी विशुद्ध हृदय-वाले श्रेष्ठ एवं पवित्र पुरुष पर चोरी का अपराध लगाकर उसका सारा धन हड़प लिया हो ? और फिर अधिक धन के लोभ से वे उसे प्राणदण्ड देते हों ? (105)
नरश्रेष्ठ! कोई ऐसा दुष्ट चोर जो चोरी करते समय गृहरक्षकों, द्वारा देख लिया गया और चोरी के माल सहित पकड़ लिया गया हो, धन के लोभ से छोड़ तो नहीं दिया जाता? (106)
भारत! तुम्हारे मन्त्री चुगली करने वाले लोगों के बहकावे में आकर विवेक शून्य हो किसी धनी के या दरिद्र के थोड़े समय में ही अचानक पैदा हुए अधिक धन को मिथ्यादृष्टि से तो नहीं देखते? या उनके बढ़े हुए धन को चोरी आदि से लाया हुआ तो नहीं मान लेते ? (107)
युधिष्ठिर! तुम नास्तिकता, झूठ, क्रोध, प्रमाद, दीर्घसूत्रता, ज्ञानियों का संग न करना, आलस्य, पाँचों इन्द्रियों-के विषयों में आसक्ति, प्रजाजनों पर अकेले ही विचार करना, अर्थशास्त्र को न जानने वाले मूर्खों के साथ विचार-विमर्श, निश्चित कार्यों के आरम्भ करने में विलम्ब या टालमटोल, गुप्त मन्त्रणा को सुरक्षित न रखना, मांगलिक उत्सव आदि न करना तथा एक साथ ही सभी शत्रुओं पर चढ़ाई कर देना- इन राज सम्बन्धी चौदह दोषों का त्याग तो करते हो न? क्योंकि जिनके राज्य की जड़ जम गयी है, ऐसे राजा भी इन दोषों के कारण नष्ट हो जाते हैं। (108-110)
क्या तुम्हारे वेद सफल हैं ? क्या तुम्हारा धन सफल है? क्या तुम्हारी स्त्री सफल है? और क्या तुम्हारा शास्त्र-ज्ञान सफल है? (111)
युधिष्ठिर ने पूछा - देवर्षें! वेद कैसे सफल होते हैं, धन की सफलता कैसे होती हे ? स्त्री की सफलता कैसे मानी गयी है तथा शास्त्र ज्ञान कैसे सफल होता है? (112)
नारद जी ने कहा- राजन! वेदों की सफलता अग्नि होत्र से होती है, दान और भोग से ही धन सफल होता है, स्त्री का फल है- रति और पुत्र की प्राप्ति तथा शास्त्र ज्ञान का फल है, शील और सदाचार। (113)
वैशम्पायन जी कहते हैं- राजन! यह कहकर महातपस्वी नारद मुनि ने धर्मात्मा युधिष्ठिर से पुनः इस प्रकार प्रश्न किया। (114)
नारद जी ने पूछा - राजन! कर वसूलने का काम करने वाले तुम्हारे कर्मचारी लोग दूर से लाभ उठाने के लिये आये हुए व्‍यापारियों से ठीक-ठीक कर वसूल करते हैं न?[1] (115)
महाराज! वे व्यापारी लोग आपके नगर और राष्ट्र में सम्मानित हो लिये बिक्री के लिये उपयोगी सामान लाते हैं न! उन्हें तुम्हारे कर्मचारी छल से ठगते तो नहीं? (116)
तात! तुम सदा धर्म और अर्थ के ज्ञाता एवं अर्थशास्त्र के पूरे पण्डित बड़े-बूढ़े लोगों की धर्म और अर्थ से युक्त बातें सुनते रहते हो न? (117)
क्या तुम्हारे यहाँ खेती से उत्पन्न होने वाले अन्न तथा फल-फूल एवं गौओं से प्राप्त होने वाले दूध, घी आदि में से मधु[2] और घृत आदि धर्म के लिये ब्राह्मणों को जाते हैं? (118)
नरेश्वर! क्या तुम सदा नियम से सभी शिल्पियों को व्यवस्थापूर्वक एक साथ इतनी वस्तु-निर्माण की साम्रगी दे देते हो, जो कम-से-कम चौमासे भर चल सके। (119)
महाराज! क्या तुम्हें किसी के किये हुए उपकार का पता चलता है? क्या तुम उस उपकारी की प्रशंसा करते हो और साधु पुरुषों से भरी हुई सभा के बीच उस उपकारी के प्रति कृतज्ञता प्रकट करते हुए उसका आदर-सत्कार करते हो? (120)
भरतश्रेष्ठ! क्या तुम संक्षेप से सिद्धान्त का प्रतिपादन करने वाले सभी सूत्र ग्रन्थ- हस्तिसूत्र, अश्वसूत्र एवं रथसूत्र आदि संग्रह[3] करते रहते हो? (121)
भरत कुलभूषण! क्या तुम्हारे घर पर धनुर्वेद-सूत्र, यन्त्र-सूत्र[4] और नागरिक[5] सूत्र का अच्छी तरह अभ्यास किया जाता है? (122)
निष्पाप नरेश! तुम्हें सब प्रकार के अस्त्र[6], वेदोक्त दण्ड-विधान तथा शत्रुओं का नाश करने वाले सब प्रकार के विषप्रयोग ज्ञात हैं न? (123)
क्या तुम अग्नि, सर्प, रोग तथा राक्षसों के भय से अपने सम्पूर्ण राष्ट्र की रक्षा करते हो ? (124)
धर्मज्ञ! क्या तुम अंधों, गूँगों, पंगुओं अंगहीनों और बन्धु-बान्धवों से रहित अनाथों तथा संन्यासियों का भी पिता की भाँति पालन करते हो? (125)
महाराज! क्या तुमने निद्रा, आलस्य, भय, क्रोध, कठोरता और दीर्घसूत्रता- इन छः दोषों को पीछे कर दिया[7] है? (126)
वैशम्पायन जी कहते हैं- जनमेजय! कुरुश्रेष्ठ महात्मा राजा युधिष्ठिर ने ब्रह्मा के पुत्रों में श्रेष्ठ नारद जी का यह वचन सुनकर उनके दोनों चरणों में प्रणाम एवं अभिवादन किया और अत्यन्त संतुष्ट हो देवस्वरूप नारद जी से कहा। (127)
युधिष्ठिर बोले- देवर्षे! आपने जैसा उपदेश दिया है, वैसा ही करूँगा। आपके इस प्रवचन से मेरी प्रज्ञा और भी बढ़ गयी है। ऐसा कहकर राजा युधिष्ठिर ने वैसा ही आचरण किया और इसी से समुद्रपर्यन्त पृथ्वी का राज्य पा लिया। (128)
नारद जी ने कहा- जो राजा इस प्रकार चारों वर्णों[8] की रक्षा में संलग्न रहता है, वह इस लोक में अत्यन्त सुख पूर्वक विहार करके अन्त में देवराज इन्द्र के लोक में जाता है। (129)
युधिष्ठिर की सभाओं के विषय में जिज्ञासावैशम्पायन जी कहते हैं- जनमेजय! देवर्षि नारद का यह उपदेश पूर्ण होने पर युधिष्ठिर ने भलीभाँति उनकी पूजा की; तदनन्तर उनसे आज्ञा लेकर उनके प्रश्न का उत्तर दिया। (1)
युधिष्ठिर बोले- भगवन! आपने जो यह राजधर्म का यथार्थ सिद्धान्त बताया है, वह सर्वथा न्यायोचित है। मैं आपके इस न्यायानुकूल आदेश का यथाशक्ति पालन करता हूँ। (2)
इसमें संदेह नहीं कि प्राचीन काल के राजाओं ने जो कार्य जैसे सम्पन्न किया, वह प्रत्येक न्यायोचित, सकारण और किसी विशेष प्रयोजन से युक्त होता था। (3)
प्रभो! हम भी उन्हीं के उत्तम मार्ग से चलना चाहते हैं, परंतु उस प्रकार[1] चल नहीं पाते; जैसे वे नियतात्मा महापुरुष चला करते थे। (4)
वैशम्पायन जी कहते हैं- जनमेजय! ऐसा कहकर धर्मात्मा युधिष्ठिर ने नारद जी के पूर्वोक्त प्रवचन की बड़ी प्रशंसा की। फिर सम्पूर्ण लोकों में विचरने वाले नारद मुनि जब शान्तिपूर्वक बैठ गये, तब दो घड़ी के बाद ठीक अवसर जानकर महातेजस्वी पाण्डु पुत्र राजा युधिष्ठिर भी उन के निकट आ बैठे और सम्पूर्ण राजाओं के बीच वहाँ उनसे इस प्रकार पूछने लगे। (5-6)
युधिष्ठिर ने पूछा- मुनिवर! आप मन के समान वेगशाली हैं, अतः ब्रह्मा जी ने पूर्वकाल में जिनका निर्माण किया है, उन अनेक प्रकार के बहुत-से लोकों का दर्शन करते हुए आप उनमें सदा बेरोक-टोक विचरते रहते हैं। (6)
ब्रह्मन! क्या आपने पहले कहीं ऐसी या इससे भी अच्छी कोई सभा देखी है? मैं जानना चाहता हूँ, अतः आप मुझसे यह बात बतावें। (8)
वैशम्पायन जी कहते हैं- जनमेजय! धर्मराज युधिष्ठिर का यह प्रश्न सुनकर देवर्षि नारद जी मुस्‍कराने लगे और उन पाण्डु कुमार को इसका उत्तर देते हुए मधुर वाणी में बोले। (9)
नारद जी ने कहा- तात! भरतवंशी नरेश! मणि एवं रत्नों की बनी हुई जैसी तुम्हारी यह सभा है, ऐसी सभा मैंने मनुष्‍य लोक में ना तो पहले देखी है और न कानों से ही सुनी है। (10)
भरतश्रेष्ठ! यदि तुम्हारा मन दिव्य सभाओं का वर्णन सुनने को उत्सुक हो तो मैं तुम्हें पितृराज यम, बुद्धिमान वरुण, स्वर्गवासी इन्द्र, कैलास निवासी कुबेर तथा ब्रह्मा जी की दिव्य सभा का वर्णन सुनाऊँगा, जहाँ किसी प्रकार का क्लेश नहीं है एवं जो दिव्य और अदिव्य भोगों से सम्पन्न तथा संसार के अनेक रूपों से अलंकृत है। वह देवता, पितृगण, साध्यगण, याजक तथा मन को वश में रखने वाले शान्त मुनिगणों से सेवित है। वहाँ उत्तम दक्षिणाओं से युक्त वैदिक यज्ञों का अनुष्ठान होता है। (11-13)
नारद जी के ऐसा कहने पर भाइयों तथा सम्पूर्ण श्रेष्ठ ब्राह्मणों के साथ महामनस्वी धर्मराज युधिष्ठिर ने हाथ जोड़कर उनसे इस प्रकार कहा- ‘महर्षे! हम सभी दिव्य सभाओं का वर्णन सुनना चाहते हैं। आप उनके विषय में सब बातें बताइये। (14-15)
‘ब्रह्मन! उन सभाओं का निर्माण किस द्रव्य से हुआ है? उनकी लंबाई-चैड़ाई कितनी है? ब्रह्मा जी की उस दिव्य सभा में कौन-कौन सभासद उन्हें चारों ओर से घेरकर बैठते हैं? (16)
‘इसी प्रकार देवराज इन्द्र, वैवस्वत यम, वरुण तथा कुबेर की सभा में कौन-कौन लोग उनकी उपासना करते हैं? (17)
‘ब्रह्मर्षे! हम सब लोग आपके मुख से ये सब बातें यथोचित रीति से सुनना चाहते हैं। हमारे मन में उसके लिये बड़ा कौतूहल है’। (18)
पाण्डु कुमार युधिष्ठिर के इस प्रकार पूछने पर नारद जी ने उत्तर दिया- राजन! तुम हमसे यहाँ उन सभी दिव्य सभाओं का क्रमशः वर्णन सुनो’। (19)
इन्द्र सभा का वर्णननारद जी कहते हैं- कुरुनन्दन! इन्द्र की तेजोमयी दिव्य सभा सूर्य के समान प्रकाशित होती है।[1] प्रयत्नों से उसका निर्माण हुआ है। स्वंय इन्द्र ने[2] उस पर विजय पायी है। (1)
उसकी लंबाई डेढ़ सौ चौड़ाई सौ योजन की है। वह आकाश में विचरने वाली और इच्छा के अनुसार तीव्र या मन्द गति से चलने वाली है। उसकी ऊँचाई भी पाँच योजन की है। (2)
उसमें जीर्णता,शोक और थकावट आदि का प्रवेश नहीं है। वहाँ भय नहीं है, वह मंगलमयी और शोभा सम्पन्न है। उसमें ठहरने के लिये सुन्दर-सुन्दर महल और बैठने के लिये उत्तमोत्तम सिंहासन बने हुए हैं। वह रमणीय सभा दिव्य वृक्षों से सुशोभित होती है। (3)
भारत! कुन्तीनन्दन! उस सभा में सर्वश्रेष्ठ सिंहासन पर देवराज इन्द्र शोभा में लक्ष्मी के समान प्रतीत होने वाली इन्द्राणी शची के साथ विराजते हैं। (4)
उस समय वे अवर्णनीय रूप धारण करते हैं। उनके मस्तक पर किरीट रहता है और दोनों भुजाओं में लाल रंग के बाजू बंद शोभा पाते हैं। उनके शरीर पर स्वच्छ वस्त्र और कण्ठ में विचित्र माला सुशोभित होती है। वे लज्जा, कीर्ति और कान्ति- इन देवियों के साथ उस दिव्य सभा में विराजमान होते हैं। (5)
राजन! उस दिव्य सभा में सभी मरूद्गण और गृहवासी देवता सौ यज्ञों का अनुष्ठान पूर्ण कर लेने वाले महात्मा इन्द्र की प्रतिदिन सेवा करते हैं। (6)
सिद्ध, देवर्षि, साध्यदेवगण तथा मरुत्वान- ये सभी सुवर्ण-मालाओं से सुशोभित हो तेजस्वी रूप धारण किये एक साथ उस दिव्य सभा में बैठकर शत्रुदमन महामना देवराज इन्द्र की उपासना करते हैं। वे सभी देवता अपने अनुचरों[3] के साथ वहाँ विराजमान होते हैं। वे दिव्य रूप धारी होने के साथ ही उत्तमोत्तम अलंकारों से अलंकृत रहते हैं। (7-8)
कुन्तीनन्दन! इसी प्रकार जिनके पाप धुल गये हैं, वे अन्नि के समान उद्दीप्त होने वाले सभी निर्मल देवर्षि वहाँ इन्द्र की उपासना करते हैं। (9)
वे देवर्षिगण तेजस्वी, सोमयाग करने वाले तथा शोक और चिन्ता से शून्य हैं। (9 ½)
पराशर, पर्वत, सावर्णि, गालव, शंख, लिखित, गौरशिरा मुनि, दुर्वासा, क्रोधन, श्येन,दीर्घतमा मुनि, पवित्रपाणि, सावर्णि (द्वितीय), याज्ञवल्क्य, भालुकि, उद्दालक, श्वेतकेतु, ताण्डव्य, भाण्डायनि, हविष्मान, गरिष्ठ, राजा हरिश्चंद्र, हृद्य, उदरशाण्डिल्य, पराशरनन्दन व्यास, कृषीवल, वातस्कन्ध, विशाख, विधाता, काल, करालदन्त, त्वष्टा, विश्वकर्मा तथा तुम्बुरु- ये और दूसरे अयोनिज या योनिज मुनि एवं वायु पीकर रहने वाले तथा हविष्य-पदार्थों को खाने वाले महर्षि सम्पूर्ण लोकों के अधीश्वर वज्रधारी इन्द्र की उपासना करते हैं। (10-15)
भरतवंशी नरेश पाण्डु नन्दन! सहदेव, सुनीथ, महातपस्वी वाल्मीकि, सत्यवादी शमीक, सत्यप्रतिज्ञ प्रचेता, मेधातिथि, वामदेव, पुलस्त्य, पुलह, क्रतु, मरुत्त, मरीचि, महातपस्वी स्थाणु, कक्षीवान, गौतम, तार्क्ष्य, वैश्वानरमुनि, षडर्तु, कवष, धूम्र, रैभ्य, नल, परावसु, स्वस्त्यात्रेय, जरत्कारु, कहोल, काश्यप, विभाण्डक, ऋष्यश्रृंग, उन्मुख, विमुख, कालकवृक्षीय मुनि, आश्राव्य, हिरण्मय, संवर्त, देवहव्य, पराक्रमी विष्वक्सेन, कण्व, कात्यायन, गार्ग्य, कौशिक, दिव्यजल, ओषधियाँ, श्रद्धा, मेधा, सरस्वती, अर्थ, धर्म, काम, विद्युत, जलधरमेघ, वायु, गर्जना करने वाले बादल, प्राची दिशा, यज्ञ के हविष्य को वहन करने वाले सत्ताईस पावक,[4] सम्मिलित अग्नि और सोम, संयुक्त इन्द्र और अग्नि, मित्र, सविता, अर्यभा, भग, विश्वेदेव, साध्य, बृहस्पति, शुक्र, विश्वावसु, चित्रसेन, सुमन, तरुण, विविध यज्ञ, दक्षिणा, ग्रह, तारा और यज्ञनिर्वाहक मन्त्र- ये सभी वहाँ इन्द्रसभा में बैठते हैं। (16-23)
राजन! इसी प्रकार मनोहर अप्सराएँ तथा सुन्दर गन्धर्व नृत्य, वाद्य, गीत एवं नाना प्रकार के हास्यों द्वारा देवराज इन्द्र का मनोरंजन करते हैं। (24)
इतना ही नहीं, वे स्तुति, मंगल पाठ और पराक्रम सूचक कर्मों के गायन द्वारा बल और वृत्रनामक असुरों के नाशक महात्मा इन्द्र का स्तवन करते हैं। (25)
ब्रह्मर्षि, राजर्षि तथा सम्पूर्ण देवर्षि माला पहने एवं वस्त्राभूषणों से विभूषित हो, नाना प्रकार के दिव्य विमानों द्वारा अग्नि के समान देदीप्यमान होते हुए वहाँ आते-जाते रहते हैं। (26-27)
बृहस्पति और शुक्र वहाँ नित्य विराजते हैं। ये तथा और भी बहुत से संयमी महात्मा जिनका दर्शन चन्द्रमा के समान प्रिय है, चन्द्रमा की भाँति चमकीले विमानों द्वारा वहाँ उपस्थित होते हैं। राजन! भृगु और सप्तर्षि, जो साक्षात ब्रह्माजी के समान प्रभावशाली हैं, ये भी इन्द्र-सभा की शोभा बढ़ाते हैं। (28-29)
महाबाहु नरेश! शतक्रतु इन्द्र की कमल-मालाओं से सुशोभित सभा मैंने अपनी आँखों देखी है। अब यमराज की सभा का वर्णन सुनो। (30)
यमराज की सभा का वर्णननारद जी कहते हैं- कुन्तीनन्दन युधिष्ठिर! अब मैं सूर्यपुत्र यम की सभा का वर्णन करता हूँ, सुनो। उसकी रचना भी विश्वकर्मा ने ही की है। (1)
राजन! वह तेजोमयी विशाल सभा लम्बाई और चौड़ाई में भी सौ योजन है तथा पाण्डुनन्दन! सम्भव है, इससे भी कुछ बड़ी हो। (2)
उसका प्रकाश सूर्य के समान है। इच्छानुसार रूप धारण करने वाली वह सभा सब ओर से प्रकाशित होती है। वह न तो अधिक शीतल है, न अधिक गर्म। मन को अत्यन्त आनन्द देने वाली है। (3)
उसके भीतर न शोक है, न जीर्णता; न भूख लगती है, न प्यास। वहाँ कोई भी अप्रिय घटना नहीं घटित होती। दीनता, थकावट अथवा प्रतिकूलता का तो वहाँ नाम भी नहीं है। (4)
शत्रुदमन! वहाँ दिव्य और मानुष, सभी प्रकार के भोग उपस्थित रहते हैं। सरस एवं स्वादिष्ठ भक्ष्य-भोज्य पदार्थ प्रचुर मात्रा में संचित रहते हैं। (5)
इसके सिवा चाटने योग्य, चूसने योग्य, पीने योग्य तथा हृदय को प्रिय लगने वाली और भी स्वादिष्ठ एवं मनोहर वस्तुएँ वहाँ सदा प्रस्तुत रहती हैं। उस सभा में पवित्र सुगन्ध फैलाने वाली पुष्प-मालाएँ और सदा इच्छानुसार फल देने वाले वृक्ष लहलहाते रहते हैं। (6)
वहाँ ठंडे और गर्म स्वादिष्ठ जल नित्य उपलब्ध होते हैं। तात! वहाँ बहुत से पुण्यात्मा राजर्षि और निर्मल हृदय-वाले ब्रह्मर्षि प्रसन्नतापूर्वक बैठकर सूर्य पुत्र यम की उपासना करते हैं। (7 ½)
ययाति, नहुष, पूरु, मान्धाता, सोमक, नृग, त्रसद्दस्यु, राजर्षि कृतवीर्य, श्रुतश्रवा, अरिष्टनेमि, सिद्ध, कृतवेग, कृति, निमि, प्रतर्दन, शिबि, मत्स्य, पृथुलाक्ष, बृहद्रथ, वार्त, मरुत्त, कुशिक, सांकाश्य, सांकृति, ध्रुव, चतुरश्व, सदश्वोर्मि, राजा कार्तवीर्य अर्जुन, भरत, सुरथ, सुनीथ, निशठ, नल, दिवोदास, सुमना, अम्बरीष, भगीरथ, व्यश्व, सदश्व, बध्यश्व, पृथुवेग, पृथुश्रवा, पृषदश्व, वसुमना, महाबली क्षुप, रुषद्रु, वृषसेन, रथ और ध्वजा से युक्त पुरुकुत्स, आर्ष्टिषेण, दिलीप महात्मा उशीनर, औशीनरि, पुण्डरीक, शर्याति, शरभ, शुचि, अंग, अरिष्ट, वेन, दुष्यन्त, सृन्जय, जय, भांगासुरि, सुनीथ, निषधेश्वर, वहीनर, करन्धम, बाह्लिक, सुद्युम्न, बलवान मधु, इला नन्दन पुरूरवा, बलवान राजा मरुत्त, कपोतरोमा, तृणक, सहदेव, अर्जुन, व्यश्व, साश्व, कृशाश्व, राजा शशबिन्दु, महाराज दशरथ, ककुत्स्थ, प्रवर्धन, अलर्क, कक्षसेन, गय, गौराश्व, जमदग्निनन्दन परशुराम, नाभाग, सगर, भूरिद्युम्न, महाश्व, पृथाश्व, जनक, राजा पृथु, वारिसेन, पुरूजित, जनमेजय, ब्रह्मदत्त, त्रिगर्त, राजा उपरिचर, इन्द्रद्युम्न, भीमजानु, गौरपृष्ठ, अनघ, लय, पद्म, मुचुकुन्द, भूरिद्युम्न, प्रसेनजित, अरिष्टनेमि, सुद्युम्न , पृथुलाश्व, अष्टक, एक सौ मत्स्य, एक सौ नीप, एक सौ गय, एक सौ धृतराष्ट्र, अस्सी जनमेजय, सौ ब्रह्मदत्त, सौ वीरी, सौ ईरी, दो सौ भीष्म, एक सौ भीम, एक सौ प्रतिविन्ध्य, एक सौ नाग तथा एक सौ हय, सौ पलाश, सौ काश और सौ कुश राजा एवं शान्तनु, तुम्हारे पिता पाण्डु, उशंगव, शतरथ, देवराज, जयद्रथ, मन्त्रियों सहित बुद्धिमान राजर्षि वृषदर्भ तथा इनके सिवा सहस्रों शशबिन्दु नामक राजा, जो अधिक दक्षिणा वाले अनेक महान अश्वमेध यज्ञों द्वारा यजन करके धर्मराज के लोक में गये हुए हैं। राजेन्द्र! ये सभी पुण्यात्मा, कीर्तिमान और बहुश्रुत राजर्षि उस सभा में सूर्यपुत्र यम की उपासना करते हैं। (8-28)
अगस्त्य, मतंग, काल, मृत्यु, यज्ञकर्ता, सिद्ध, योग-शरीरधारी, अग्निष्वात्त पितर, फेनप, ऊष्मप, स्वधावान, बर्हिषद तथा दूसरे मूर्तिमान पितर, साक्षात कालचक्र[1], भगवान हव्य-वाहन[2], दक्षिणायन में मरने वाले तथा सकामभाव से दुष्कर[3] कर्म करने वाले मनुष्य, जनेश्वर काल की आज्ञा में तत्पर यमदूत, शिंशप एवं पलाश, काश और कुश आदि के अभिमानी देवता मूर्तिमान होकर उस सभा में धर्मराज की उपासना करते हैं। (29-32)
ये तथा और भी बहुत -से लोग पितृराज यम की सभा के सदस्य हैं, जिनके नामों और कर्मों की गणना नहीं की जा सकती। (33)
कुन्तीनन्दन! वह सभा बाधारहित है। वह रमणीय तथा इच्छानुसार गमन करने वाली है। विश्वकर्मा ने दीर्घकाल तक तपस्या करके उसका निर्माण किया है। (34)
भारत! वह सभा अपने तेज से प्रज्वलित तथा उद्भासित होती रहती है। कठोर तपस्या और उत्तम व्रत का पालन करने वाले, सत्यवादी, शान्त, संन्यासी तथा अपने पुण्यकर्म से शुद्ध एवं पवित्र हुए पुरुष उस सभा में जाते हैं। उन सबके शरीर तेज से प्रकाशित होते रहते हैं। सभी निर्मल वस्त्र धारण करते हैं। (35-36)
सभी अद्भुत बाजूबंद, विचित्र हार और जगमगाते हुए कुण्डल धारण करते हैं। वे अपने पवित्र शुभ कर्मों तथा वस्त्राभूषणों से भी विभूषित होते हैं। (37)
कितने ही महामना गन्धर्व और झुंड-की- झुंड अप्सराएँ उस सभा में उपस्थित हो सब प्रकार के वाद्य, नृत्य, गीत, हास्य और लास्य की उत्तम कला का प्रदर्शन करती हैं। (39)
कुन्तीकुमार! उस सभा में सदा सब ओर पवित्र गन्ध, मधुर शब्द और दिव्य मालाओें के सुखद स्पर्श प्राप्त होते रहते हैं। (39)
सुन्दर रूप धारण करने वाले एक करोड़ धर्मात्मा एवं मनस्वी पुरुष महात्मा यम की उपासना करते हैं। (40)
राजन! पितृराज महात्मा यम की सभा ऐसी ही है। अब मैं वरुण की मूर्तिमान पुष्कर आदि तीर्थमालाओं से सुशोभित सभा का भी वर्णन करूँगा। (41)

वरुण की सभा का वर्णन
नारद जी कहते हैं- युधिष्ठिर! वरुण देव की दिव्य सभा अपनी अनन्त कान्ति से प्रकाशित होती रहती है। उसकी भी लम्बाई-चौड़ाई मान वही है, जो यमराज की सभा का है। उसके परकोटे और फाटक बड़े सुन्दर हैं। (1)
विश्वकर्मा ने उस सभा को जल के भीतर रहकर बनाया है। वह फल-फूल देने वाले दिव्य रत्नमय वृक्षों से सुशोभित होती है। (2)
उस सभा के भिन्न-भिन्न प्रदेश नीले-पीले, काले, सफेद और लाल रंग के लतागुल्मों से आच्छादित हैं। उन लताओं ने मनोहर मञ्जरीपुञ्ज धारण कर रक्खे हैं। (3)
सभा भवन के भीतर विचित्र और मधुर स्वर से बोलने-वाले सैकड़ो-हजारों पक्षी चहकते रहते हैं। उनके विलक्षण रूप-सौन्दर्य का वर्णन नहीं हो सकता। उनकी आकृति बड़ी सुन्दर है। (4)
वरुण की सभा का स्‍पर्श बड़ा ही सुखद है, वहाँ न सर्दी है, न गर्मी। उसका रंग श्वेत है, उसमें कितने ही कमरे और आसन[1] सजाये गये हैं। वरुण जी के द्वारा सुरक्षित वह सभा बड़ी रमणीय जान पड़ती है। (5)
उसमें दिव्य रत्नों और वस्त्रों को धारण करने वाले तथा दिव्य अलंकारों से अलंकृत वरुणदेव वारूणी देवी के साथ विराजमान होते हैं। (6)
उस सभा में दिव्य हार, दिव्य सुगन्ध तथा दिव्य चन्दन का अंगराग धारण करने वाले आदित्यगण जल के स्वामी वरुण की उपासना करते हैं। (7)
वासुकि नाग, तक्षक, ऐरावतनाग, कृष्ण, लोहित, पद्म और पराक्रमी चित्र। (8)
कम्बल, अश्वतर, धृतराष्ट्र, बलाहक, मणिनाग, नाग, मणि, शंखनख, कौरव्य, स्वस्तिक, एलापत्र, वामन, अपराजित, दोष, नन्दक, पूरण, अभीक, शिभिक, श्वेत, भद्र, भद्रेश्वर, मणिमान, कुण्डधार, कर्कोटक, धनञ्जय। (9)
पाणिमान, बलवान, कुण्डधार, प्रह्राद, मूषिकाद, जनमेजय आदि नाग जो पताका, मण्डल और फणों से सुशोभित वहाँ उपस्थित होते हैं, महानाग भगवान अनन्त भी वहाँ स्थित होते हैं, जिन्हें देखते ही जल के स्वामी वरुण आसन आदि देते और सत्कार पूर्वक उन का पूजन करते हैं। वासुकि आदि सभी नाग हाथ जोड़कर उनके सामने खड़े होते और भगवान शेष की आज्ञा पाकर यथायोग्य आसनों पर बैठकर वहाँ शोभा बढ़ाते हैं। युधिष्ठिर! ये तथा और भी बहुत-से नाग उस सभा में क्लेशरहित हो महात्मा वरुण की उपासना करते हैं। (10-11)
विरोचन पुत्र राजा बलि, पृथ्वी विजयी नरकासुर, प्रह्लाद, विप्रचित्ति, कालखञ्ज दानव, सुहनु, दुर्मुख, शंख, सुमना, सुमति, घटोदर, महापार्श्व, क्रथन, पिठर, विश्वरूप, स्वरूप, विरूप, महाशिरा, दशमुख रावण, वाली, मेघवासा, दशावर, टिट्टिभ, विटभूत, संह्राद तथा इन्द्रतापन आदि सभी दैत्यों और दानवों के समुदाय मनोहर कुण्डल, सुन्दर हार, किरीट तथा दिव्य वस्त्रा भूषण धारण किये उस सभा में धर्मपाशधारी महात्मा वरुण देव की सदा उपासना करते हैं। वे सभी दैत्य वरदान पाकर शौर्यसम्पन्न हो मृत्यु-रहित हो गये हैं। उनका चरित्र एवं व्रत बहुत उत्तम है। (12-17)
चारों समुद्र, भागीरथी नदी, कालिन्दी, विदिशा, वेणा, नर्मदा, वेगवाहिनी। (18)
विपाशा, शतद्रु, चन्द्रभागा, सरस्वती, इरावती, वितस्ता, सिन्धु, देवनदी। (19)
गोदावरी, कृष्णवेणा, सरिताओं में श्रेष्ठ कावेरी, किम्पुना, विशल्या, वैतरणी। (20)
तृतीया, ज्येष्ठिला, महानद शोण, चर्मण्वती, पर्णाशा, महानदी। (21)
सरयू, वारवत्या, सरिताओं में श्रेष्ठ लांगली, करतोया, आत्रेयी, महानद लौहित्य। (22)
भरतवंशी राजेन्द्र युधिष्ठिर! लंघती, गोमती, संध्या और त्रिस्रोतसी, ये तथा दूसरे लोक विख्यात उत्तम तीर्थ[1]। (23)
समस्त सरिताएँ, जलाशय, सरोवर, कूप, झरने, पोखरे और तालाब, सम्पूर्ण दिशाएँ, पृथ्वी तथा सम्पूर्ण जलचर जीव अपने-अपने स्वरूप धारण करके महात्मा वरुण की उपासना करते हैं। (24)
सभी गन्धर्व और अप्सराओं के समुदाय भी गीत गाते और बाजे बजाते हुए उस सभा में वरुण देवता की स्तुति एवं उपासना करते हैं। (25)
रत्नयुक्त पर्वत और प्रतिष्ठित रस[2] अत्यन्त मधुर कथाएँ कहते हुए वहाँ निवास करते हैं। वरुण का मन्त्री सुनाभ अपने पुत्र-पौत्रों से घिरा हुआ गौ तथा पुष्कर नाम वाले तीर्थ के साथ वरुण देव की उपासना करता है। (26)
ये सभी शरीर धारण करके लोकश्वर वरुण की उपासना करते रहते हैं। (27)
भरतश्रेष्ठ! पहले सब ओर घूमते हुए मैंने वरुण जी की इस रमणीय सभा का भी दर्शन किया है। अब तुम कुबेर की सभा का वर्णन सुनो। (28)कुबेर की सभा का वर्णन
नारद जी कहते हैं- राजन! कुबेर की सभा सौ योजन लंबी और सत्तर योजन चौड़ी है, वह अत्यन्त श्वेत प्रभा से युक्त है। (1)
युधिष्ठिर! विश्रवा के पुत्र कुबेर ने स्वयं ही तपस्या करके उस सभा को प्राप्त किया है। वह अपनी धवल कान्ति से चन्द्रमा की चाँदनी भी तिरस्कृत कर देती है और देखने में कैलास शिखर -सी जान पड़ती है। (2)
गुह्यकगण जब सभा को उठाकर ले चलते हैं, उस समय वह आकाश में सटी हुई- सी सुशोभित होती है। यह दिव्य सभा ऊँचे सुवर्णमय महलों से शोभायमान होती है। (3)
महान रत्नों से उसका निर्माण हुआ है। उसकी झाँकी बड़ी विचित्र है। उससे दिव्य सुगन्ध फैलती रहती है और वह दर्शक के मन को अपनी ओर खींच लेती है। श्वेत बादलों के शिखर-सी प्रतीत होने वाली वह सभा आकाश में तैरती-सी दिखायी देती है। (4)
उस दिव्य सभा की दीवारों विद्युत के समान उद्दीप्त होने वाले सुनहले रंगों से चित्रित की गयी हैं। (4 ½)
उस सभा में सूर्य के समान चमकीले दिव्य बिछौनों से ढके हुए दिव्य पादपीठों से सुशोभित श्रेष्ठ सिंहासन पर कानों में ज्योति से जगमगाते कुण्डल और अंगों में विचित्र वस्त्र एवं आभूषण धारण करने वाले श्रीमान राजा वैश्रवण[1] सहस्रों स्त्रियों से घिरे हुए बैठते हैं। (5-6)
उदार[2] मन्दार वृक्षों के वनों को आन्दोलित करता तथा सौगन्धिक कानन, अलका नामक पुष्करिणी और नन्दन वन की सुगन्ध का भार वहन करता हुआ हृदय को आनन्द प्रदान करने वाला गन्धवाही शीतल समीर उस सभा में कुबेर की सेवा करता है। (7)
महाराज! देवता और गन्धर्व अप्सराओं के साथ उस सभा में आकर दिव्य तानों से युक्त गीत गातें हैं। (9)
मिश्वकेशी, रम्भा, चित्रसेना, शुचिस्मिता, चारूनेत्रा, घृताची, मेनका, पुन्जिकस्थला, विश्वाची, सहजन्या, प्रम्लोचा, उर्वशी, इरा, वर्ग, सौरभेयी, समीची, बुद्बुदा तथा लता आदि नृत्य और गीत में कुशल सहस्रों अप्सराओं और गन्धर्वों के गण कुबेर की सेवा में उपस्थित होते हैं।गन्धर्व और अप्सराओं के समुदाय से भरी तथा दिव्‍य वाद्य, नृत्य एवं गीतों से निरन्तर गूँजती हुई कुबेर की वह सभा बड़ी मनोहर जान पड़ती है। (10-12)
किन्नर तथा नर नाम वाले गन्धर्व, मणिभद्र, धनद, श्वेतभद्र गुह्यक, कशेरक, गण्डकण्डू, महाबली प्रद्योत, कुस्तुम्बुरू पिशाच, गजकर्ण, विशालक, वराहकर्ण, ताम्रोष्ठ, फलकक्ष, फलोदक, हंसचूड़, शिखावर्त, हेमनेत्र, विभीषण, पुष्पानन, पिंगलक, शोणितोद, प्रवालक, वृक्षवासी, अनिकेत तथा चीरवासा, भारत! ये तथा दूसरे बहुत-से यक्ष लाखों की संख्या में उपस्थित होकर उस सभा में कुबेर की सेवा करते हैं। (13-18)
धन-सम्पत्ति की अधिष्ठात्री देवी भगवती लक्ष्मी, नलकूबर, मैं तथा मेरे-जैसे और भी बहुत-से लोग प्रायः उस सभा में उपस्थित होते हैं। (19)
ब्रह्मर्षि, देवर्षि तथा अन्य ऋषिगण उस सभा में विराजमान होते हैं। इनके सिवा, बहुत-से पिशाच और महाबली गन्धर्व वहाँ लोकपाल महात्मा धनद की उपासना करते हैं। (20 ½)
नृपश्रेष्ठ! लाखों भूत समूहों से घिरे हुए उग्र धनुर्धर महाबली पशुपति[3], शूलधारी, भगदेवता के नेत्र नष्ट करने वाले तथा त्रिलोचन भगवान उमापति और क्लेशरहित देवी पार्वती ये दोनों वामन विकट, कुब्ज, लाल नेत्रों वाले, महान कोलाहल करने वाले, मेदा और मांस खाने वाले, अनेक प्रकार के अस्त्र-शस्त्र धारण करने वाले तथा वायु के समान महान वेगशाली भयानक भूतप्रेतादि के साथ उस सभा में सदैव धन देने वाले अपने मित्र कुबेर के पास बैठते हैं। (21-24)
इनके सिवा और भी विविध वस्त्राभूषणों से विभूषित और प्रसन्नचित्त सैकड़ों गन्धर्वपति विश्वावसु, हाहा, हूहू, तुम्बुरु, पर्वत, शैलूष, संगीतज्ञ चित्रसेन तथा चित्ररथ- ये और अन्य गन्धर्व भी धनाध्यक्ष कुबेर की उपासना करते हैं। (25-26 ½)
विद्याधरों के अधिपति चक्रधर्मा भी अपने छोटे भाइयों के साथ वहाँ धनेश्वर भगवान कुबेर की आराधना करते हैं। (27-28)
भगदत्त आदि राजा भी उस सभा में बैठते हैं तथा किन्नरों के स्वामी द्रुम कुबेर की उपासना करते हैं। (29)
महेन्द्र, गन्धमादन एवं धर्मनिष्ठ राक्षसराज विभीषण भी यक्षों, गन्धर्वों तथा सम्पूर्ण निशाचरों के साथ अपने भाई भगवान कुबेर की उपासना करते हैं। (30 ½)
हिमवान, पारियात्र, विन्ध्य, कैलास, मन्दराचल, मलय, दर्दुर, महेन्द्र, गन्धमादन और इन्द्रकील तथा सुनाभ नाम-वाले दोनों दिव्य पर्वत-ये तथा अन्य सब मेरु आदि बहुत-से पर्वत धन के स्वामी महामना प्रभु कुबेर की उपासना करते हैं। (31-33)
भगवान नन्दीश्वर, महाकाल तथा शंकु कर्ण आदि भगवान शिव के सभी दिव्य-पार्षद काष्ठ, कुटीमुख, दन्ती, तपस्वी विजय तथा गर्जनशील महाबली श्वेत वृषभ वहाँ उपस्थित रहते हैं। (34-35)
दूसरे-दूसरे राक्षस और पिशाच भी धनदाता कुबेर की उपासना करते हैं। पार्षदों से घिरे हुए देवदेवेश्वर, त्रिभुवन-भावन, बहुरूपधारी, कल्याण स्वरूप, उमावल्लभ भगवान महेश्वर जब उस सभा में पधारते हैं, तब पुलस्त्यनन्दन धनाध्यक्ष कुबेर उनके चरणों में मस्तक रखकर प्रणाम करते और उनकी आज्ञा ले उन्हीं के पास बैठ जाते हैं। उनका सदा यही नियम है। कुबेर के सखा भगवान शंकर कभी-कभी उस सभा में पदार्वण किया करते हैं। (36-38)
श्रेष्ठ निधियों में प्रमुख और धन के अधीश्वर शंख तथा पद्म-ये दोनों[1] अन्य सब निधियों को साथ ले धनाध्यक्ष कुबेर की उपासना करते हैं। (39)
राजन! कुबेर की वैसी रमणीय सभा जो आकाश में विचरने वाली है, मैंने अपनी आँखों देखी है। अब मैं ब्रह्मा जी की सभा का वर्णन करूँगा, उसे सुनो। (40)
ब्रह्मा जी की सभा का वर्णन
नारद जी कहते हैं- तात भारत! अब तुम मेरे मुख से कही हुई पितामह ब्रह्मा जी की सभा का वर्णन सुनो! वह सभा ऐसी है, इस रूप से नहीं बतलायी जा सकती। राजन्! पहले सत्ययुग की बात है, भगवान् सूर्य ब्रह्मा जी की सभा देखकर फिर मनुष्य लोक को देखने के लिये बिना परिश्रम के ही द्युलोक से उतरकर इस लोक में आये और मनुष्य रूप से इधर-उधर विचरने लगे। पाण्डुनन्दन! सूर्य देव ने मुझ से उस ब्राह्मी सभा का यथार्थतः वर्णन किया। भरतश्रेष्ठ! वह सभा अप्रमेय, दिव्य, ब्रह्माजी के मानसिक संकल्प से प्रकट हुई तथा समस्त प्राणियों के मन को मोह लेने वाली है। उस का प्रभाव अवर्णनीय है। पाण्डु कुलभूषण युधिष्ठिर! उस सभा के अलौकिक गुण सुनकर मेरे मन में उस के दर्शन की इच्छा जाग उठी और मैंने सूर्य देव से कहा- ‘भगवान्! मैं भी ब्रह्मा जी की कल्याणमयी सभा का दर्शन करना चाहता हूँ। किरणों के स्वामी सके, वह मुझे बताइये। भगवान्! मैं जैसे भी उस सभा को देख सकूँ , उस उपाय का वर्णन कीजिये’।
भरतश्रेष्ठ! मेरी वह बात सुनकर सहस्रों किरणों वाले भगवान् दिवाकर ने कहा- ‘तुम एकाग्रचित्त होकर ब्रह्मा जी-के व्रत का पालन करो। वह श्रेष्ठ व्रत एक हजार वर्षों में पूर्ण होगा।’ तब मैंने हिमालय के शिखर पर आकर उस महान् व्रत का अनुष्ठान आरम्भ कर दिया। तदनन्तर मेरी तपस्या पूर्ण होने पर पापरहित, क्लेशशून्य और परम शक्तिशाली भगवान् सूर्य मुझे साथ ले ब्रह्मा जी की उस सभा में गये। राजन्! वह सभा ‘ऐसी ही है’ इस प्रकार नहीं बतायी जा सकती; क्योंकि वह एक-एक क्षण में दूसरा अनिर्वचनीय स्वरूप धारण कर लेती है। भारत! उसकी लंबाई-चौड़ाई कितनी है अथवा उसकी स्थिति क्या है, यह सब मैं कुछ नहीं जानता। मैंने किसी भी सभा का वैसा स्वरूप पहले कभी नहीं देखा था।
राजन्! वह सदा उत्तम सुख देने वाली है। वहाँ न सर्दी का अनुभव होता है, न गर्मी का। उस सभा में पहुँच जाने पर लोगों को भूख, प्यास और ग्लानि का अनुभव नहीं होता। वह सभा अनेक प्रकार की अत्यन्त प्रकाशमान मणियों से निर्मित हुई है। वह खंभों के आधार पर नहीं टिकी है और उसमें कभी क्षयरूप विकार न आने के कारण वह नित्य मानी गयी है।[1] अनन्त प्रभा वाले नाना प्रकार के प्रकाशमान दिव्य पदार्थों द्वारा अग्नि, चन्द्रमा और सूर्य से भी अधिक स्वयं ही प्रकाशित होने वाली वह सभा अपने तेज से सूर्य मण्डल को तिरस्कृत करती हुई-सी स्वर्ग से भी ऊपर स्थित हुई प्रकाशित हो रही है। राजन्! उस सभा में सम्पूर्ण लोकों के पितामह ब्रह्मा जी देवमाया द्वारा समस्त जगत् की स्वयं ही सृष्टि करते हुए सदा अकेले ही विराजमान होते हैं। भारत! वहाँ दक्ष आदि प्रजापतिगण उन भगवान् ब्रह्मा जी की सेवा में उपस्थित होते हैं। दक्ष, प्रचेता, पुलह, मरीचि, प्रभावशाली कश्यप, भृगु, अत्रि, वसिष्ठ, गौतम, अंगिरा, पुलस्त्य, क्रतु, प्रह्लाद, कर्दम।

अथर्वांगिरस, सूर्य किरणों का पान करने वाले बालखिल्य, मन, अन्तरिक्ष, विद्या, वायु, तेज, जल, पृथ्वी, शब्द, स्पर्श, रूप, रस, गन्ध, प्रकृति, विकृति तथा पृथ्वी की रचना के जो अन्य कारण हैं, इन सब के अभिमानी देवता। महामेजस्वी अगस्त्य, शक्तिशाली मार्कण्डेय, जमदग्नि, भरद्वाज, संवर्त, च्यवन। महाभाग दुर्वासा, धर्मात्मा ऋष्यश्रृंग, महातपस्वी योगाचार्य भगवान् सनत्कुमार। असित, देवल, तत्त्वज्ञानी जैगीषव्य, शत्रुविजयी ऋषभ, महापराक्रमी मणि तथा आठ अंगों से युक्त मूर्तिमान् आयुर्वेद, नक्षत्रों सहित चन्द्रमा, अंशुमाली सूर्य। वायु, क्रतु, संकल्प और प्राण- ये तथा और भी बहुत-से मूर्तिमान् महान् व्रतधारी महात्मा ब्रह्मा जी की सेवा में उपस्थित होते हैं। अर्थ, धर्म, काम, हर्ष, द्वेष, तप और दम- ये भी मूर्ति मान् होकर ब्रह्मा जी की उपासना करते हैं।
गन्धर्वों और अप्सराओं के बीस गण एक साथ उस सभा में आते हैं। सात अन्य गन्धर्व भी जो प्रधान हैं, वहाँ उपस्थित होते हैं। समस्त लोकपाल, शुक्र, बृहस्पति, बुध, मंगल, शनैश्वर, राहु तथा केतु- ये सभी ग्रह। सामगान सम्बन्धी मन्त्र, रथन्तरसाम, हरिमान्, वसुमान्, अपने स्वामी इन्द्र सहित बारह आदित्य, अग्नि-सोम आदि युगल नामों से कहे जाने वाले देवता। मरूद्गण, विश्वकर्मा, वसुगण, समस्त पितृगण, सभी हविष्य। पाण्डुनन्दन! ऋग्वेद, सामवेद, यजुर्वेद, अथर्ववेद तथा सम्पूर्ण शास्त्र। इतिहास, उपवेद,[1] सम्पूर्ण वेदांग, ग्रह, यज्ञ, सोम और समस्त देवता। सावित्री, दुर्गम दुःख से उबारने वाली दुर्गा, सात प्रकार[2] की प्रणवरूपा वाणी, मेधा, धृति, श्रुति, प्रज्ञा, बुद्धि, यश और क्षमा। साम, स्तुति, गति, विविध गाथा तथा तर्कयुक्त भाष्य- ये सभी देहधारी होकर एवं अनेक प्रकार के नाटक, काव्य, कथा, आख्यायिका तथा कारिका आदि उस सभा में मुर्तिमान् होकर रहते हैं। इसी प्रकार गुरुजनों की पूजा करने वाले जो दूसरे पुण्यात्मा पुरुष हैं, वे भी उस सभा में स्थित होते हैं।
युधिष्ठिर! क्षण, लव, मुहूर्त, दिन, रात, पक्ष, मास, छहों ऋतुएँ। साठ संवत्सर, पाँच संवत्सरों का युग, चार प्रकार के दिन-रात (मानव, पितर, देवता और ब्रह्मा जी के दिन-रात), नित्य, दिव्य, अक्षय एवं अव्यय कालचक्र तथा धर्मचक्र भी देह धारण करके सदा ब्रह्मा जी की सभा में उपस्थित रहते हैं। अदिति, दिति, दनु, सुरसा, विनता, इरा, कालिका, सुरभीदेवी, सरभा, गौतमी, प्रभा और कद्रू- ये दो देवियाँ, देवमाताएँ, रुद्राणी, श्री, लक्ष्मी, भद्रा तथा अपरा, षष्ठी, पृथ्वी, भूतल पर उतरी हुई गंगादेवी, लज्जा, स्वाहा, कीर्ति, सुरादेवी, शची, पुष्टि, अरून्धती संवृत्ति, आशा, नियति, सृष्टि देवी, रति तथा अन्य देवियाँ भी उस सभा में प्रजापति ब्रह्मा जी की उपासना करती हैं। आदित्य, वसु, रुद्र, मरूद्गण, अश्विनी कुमार, विश्वेदेव, साध्य तथा मन के समान वेगशाली पितर भी उस सभा में उपस्थित होते हैं। नरश्रेष्ठ! तुम्हें मालूम होना चाहिये कि पितरों के सात ही गण होते हैं, जिन में चार तो मूर्तिमान् हैं और तीन अमूर्त। भारत! सम्पूर्ण लोकों में विख्यात स्वर्गलोक में विचरने वाले महाभाग वैराज, अग्निष्वात्त, सोमपा, गार्हपत्य (ये चार मूर्त हैं), एक श्रृंग, चतुर्वेद तथा कला (ये तीन अमूर्त हैं)। ये सातों पितर क्रमशः चारों वर्णों में पूजित होते हैं। राजन्! पहले इन पितरों के तृप्त होने से फिर सोम देवता भी तृप्त हो जाते हैं। ये सभी पितर उक्त सभा में उपस्थित हो प्रसन्नतापूर्वक अमित तेजस्वी प्रजापति ब्रह्मा जी की उपासना करते हैं।

इसी प्रकार राक्षस, पिशाच, दानव, गुह्यक, नाग, सुपर्ण तथा श्रेष्ठ पशु भी वहाँ पितामह ब्रह्मा जी की उपासना करते हैं। स्थावर और जंगम महाभूत, देवराज इन्द्र, वरुण, कुबेर, यम तथा पार्वती सहित महादेव जी- ये सब सदा उस सभा में पधारते हैं। राजेन्द्र! स्वामी कार्तिकेय भी वहाँ उपस्थित होकर सदा ब्रह्मा जी की सेवा करते हैं। भगवान् नारायण, देवर्षिगण, बालखिल्य ऋषि तथा दूसरे अयोनिज और योनिज ऋषि उस सभा में ब्रह्मा जी की आराधना करते हैं। नरेश्वर! संक्षेप में यह समझ लो कि तीनों लोकों में स्थावर-जंगम भूतों के रूप में जो कुछ भी दिखायी देता है, वह सब मैंने उस सभा में देखा था। पाण्डुनन्दन! अट्ठासी हजार ऊर्ध्वरेता ऋषि और पचाप्स संतानवान् महर्षि उस सभा में उपस्थित होते हैं। वे सब महर्षि तथा सम्पूर्ण देवता वहाँ इच्छानुसार ब्रह्मा जी का दर्शन करके उन्हें मस्तक झुकाकर प्रणाम करते और आज्ञा लेकर जैसे आये होते हैं, वैसे ही चले जाते हैं।
अगाध बुद्धि वाले दयालु लोक पितामह ब्रह्मा जी अपने यहाँ आये हुए सभी महाभाग अतिथियों- देवता, दैत्य, नाग, पक्षी, यक्ष, सुपर्ण, कालेय, गन्धर्व तथा अप्सराओं एवं सम्पूर्ण भूतों से यथा योग्य मिलते हैं और उन्हें अनुगृहीत करते हैं। मनुजेश्वर! अमित तेजस्वी विश्वत्मा स्वयम्भू उन सब अतिथियों को अपना कर उन्हें सान्त्वना देते, उनका सम्मान करते, उनके प्रयोजन की पूर्ति करके उन सब को आवश्यकता तथा रुचि के अनुसार भोग सामग्री प्रदान करते हैं। तात भारत! इस प्रकार वहाँ आने-जाने वाले लोगों से भरी हुई वह सभा बड़ी सुखदायिनी जान पड़ती है।
नृपश्रेष्ठ! वह सभा सम्पूर्ण तेज से सम्पन्न, दिव्य तथा ब्रह्मर्षियों के समुदाय से सेवित और पापरहित एवं ब्राह्मी श्री से उद्भासित और सुशोभित होती रहती है। वैसी उस सभा का मैंने दर्शन किया है। जैसे मनुष्य लोक में तुम्हारी यह सभा दुर्लभ है, वैसे ही सम्पूर्ण लोकों में तुम्हारी यह सभा दुर्लभ है, वैसे ही सम्पूर्ण लोकों में ब्रह्मा जी की सभा परम दुर्लभ है। भारत! ये सभी सभाएँ मैंने पूर्व काल से देव लोक में देखी हैं! मनुष्य लोक में तो तुम्हारी यह सभा ही सर्वश्रेष्ठ है।


राजा हरिश्चंद्र का माहात्म्य तथा युधिष्ठिर के प्रति राजा पाण्डु का संदेश
युधिष्ठिर बोले- वक्ताओं में श्रेष्ठ भगवान्! जैसा आपने मुझसे वर्णन किया है, उसके अनुसार सूर्य पुत्र यम की सभा में ही अधिकांश राजा लोगों की स्थिति बतायी गयी है। प्रभो! वरुण की सभा में तो अधिकांश नाग, दैत्येन्द्र, सरिताएँ और समुद्र ही बताये गये हैं। इसी प्रकार धनाध्यक्ष कुबेर की सभा में यक्ष, गुह्यक, राक्षस, गन्धर्व, अप्सरा तथा भगवान् शंकर की उपस्थिति का वर्णन हुआ है। ब्रह्मा जी की सभा में आपने महर्षियों, सम्पूर्ण देवगणों तथा समस्त शास्त्रों की स्थिति बतायी है। परंतु मुने! इन्द्र की सभा में आपने अधिकांश देवताओं की ही उपस्थिति का वर्णन किया है और थोड़े से विभिन्‍न गन्‍धर्वों एवं महर्षियों की भी स्थिति बतायी है। महामुने! महात्मा देवराज इन्द्र की सभा में आपने राजर्षियों में से एक मात्र हरिश्चन्द्र का ही नाम लिया है। नियमपूर्वक व्रत का पालन करने वाले महर्षे! उन्होंने कौन-सा कर्म अथवा कौन- सी तपस्या की है, जिससे वे महान् यशस्वी होकर देवराज इन्द्र से स्पर्धा कर रहे हैं। विप्रवर! आपने पितृलोक में जाकर मेरे पिता महाभाग पाण्डु को भी देखा था, किस प्रकार वे आप से मिले थे? भगवान्! उन्होंने आप से क्या कहा? यह मुझे बताइये। सुवत! आप से यह सब कुछ सुनने के लिये मेरे मन में बड़ी उत्कण्ठा है।
नारद जी ने कहा- शक्तिशाली राजेन्द्र! तुमने जो राजर्षि हरिश्चन्द्र के विषय में मुझसे पूछा है, उस के उत्तर में मैं उन बुद्धिमान् नरेश का माहात्म्य बता रहा हूँ, सुनो। इक्ष्वाकुकुल में त्रिशंकु नाम से प्रसिद्ध एक राजा हो गये हैं। वीर त्रिशंकु अयोध्या के स्वामी थे और वहाँ विश्वामित्र मुनि के साथ रहा करते थे। उनकी पत्नी का नाम सत्यवती था, वह केकय-कुल में उत्पन्न हुई थी। कुरुनन्दन! रानी सत्यवती के धर्मानुकुल गर्भ रहा। फिर समयानुसार जन्म मास प्राप्त होने पर महाभागा रानी ने एक निष्पाप पुत्र को जन्म दिया, उस का नाम हुआ हरिश्चन्द्र। वे त्रिशंकुकुमार ही लोक विख्यात राजा हरिश्चन्द्र कहे गये हैं। राजा हरिश्चन्द्र बड़े बलवान् और समस्त भूपालों के सम्राट थे। भूमण्डल सभी नरेश उनकी आज्ञा पालन करने के लिये सिर झुकाये खड़े रहते थे।
जनेश्वर! उन्होंने एक मात्र स्वर्ण विभूषित जैत्र नामक रथ पर चढ़कर अपने शस्त्रों के प्रताप से सातों द्वीपों पर विजय प्राप्त कर ली। महाराज! पर्वतों और वनों सहित इस सारी पृथ्वी को जीतकर राजा हरिश्चन्द्र ने राजसूय नामक महान् यज्ञ का अनुष्ठान किया। राजा की आज्ञा से समस्त भूपालों ने धन लाकर भेंट किये और उस यज्ञ में ब्राह्मणों को भोजन परोसन का कार्य किया। महाराज हरिश्चन्द्र ने बड़ी प्रसन्नता के साथ उस यज्ञ में याचकों को, जितना उन्होंने माँगा, उससे पाँच गुना अधिक धन दान किया। जब अग्निदेव के विसर्जन का अवसर आया, उस समय उन्होंने विभिन्न दिशाओं से आये हुए ब्राह्मणों को नाना प्रकार के धन एवं रत्न देकर तृप्त किया। नाना प्रकार के भक्ष्य-भोज्य पदार्थ, मनोवान्छित वस्तुओं का पुरस्कार तथा रत्न राशि का दान देकर तृप्त एवं संतुष्ट किये हुए ब्राह्मणों ने राजा हरिश्चंद्र को आशीर्वाद दिये। इसीलिये वे अन्य राजाओें की अपेक्षा अधिक तेजस्वी और यशस्वी हुए हैं।

राजन्! भरतश्रेष्ठ! यही कारण है कि उन सहस्रों राजाओं की अपेक्षा महाराज हरिश्चन्द्र अधिक सम्मानपूर्वक इन्द्र सभा में विराजमान होते हैं- इस बात को तुम अच्छी तरह जान लो। नरेश्वर! प्रतापी हरिश्चन्द्र उस महायज्ञ को समाप्त करके जब सम्राट के पद पर अभिषिक्त हुए, उस समय उन की बड़ी शोभा हुई। भरतकुलभूषण! दूसरे भी जो भूपाल राजसूय नामक महायज्ञ का अनुष्ठान करते हैं, वे देवराज इन्द्र के साथ रहकर आनन्द भोगते हैं। भरतर्षभ! जो लोग संग्राम में पीठ दिखाकर वहीं मृत्यु का वरण कर लेते हैं, वे भी देवराज इन्द्र की उस सभा में जाकर वहाँ आनन्द का उपभोग करते हैं। तथा जो लोग कठोर तपस्या के द्वारा यहाँ अपने शरीर का त्याग करते हैं, वे भी उस इन्द्र सभा में जाकर तेजस्वी रूप धारण करके सदा प्रकाशित होते रहते हैं। कौरवनन्दन कुन्तीकुमार! तुम्हारे पिता पाण्डु ने राजा हरिश्चन्द्र की सम्पत्ति देखकर अत्यन्त चकित हो तुम से कहने के लिये संदेश दिया है।
नरेश्वर! मुझे मनुष्य लोक में आता जान उन्होंने प्रणाम करके मुझ से कहा- ‘देवर्षे! आप युधिष्ठिर से यह कहियेगा- 'भारत! तुम्हारे भाई तुम्हारी आज्ञा के अधीन हैं, तुम सारी पृथ्वी को जीतने में समर्थ हो; अतः राजसूय नामक श्रेष्ठ यज्ञ का अनुष्ठान करो। तुम-जैसे पुत्र के द्वारा वह यज्ञ सम्पन्न होने पर मैं भी शीघ्र ही राजा हरिश्चन्द्र की भाँति बहुत वर्षों तक इन्द्र भवन में आनन्द भोगूँग’। तब मैंने पाण्डु से कहा- ‘एवमस्तु, यदि मैं भूलोक में जाऊँगा तो आपके पुत्र राजा युधिष्ठिर से कह दूँगा’। पुरुषसिंह पाण्डुनन्दन! तुम अपने पिता के संकल्प को पूरा करो। ऐसा करने पर तुम पूर्वजों के साथ देवराज इन्द्र के लोक में जाओगे। राजन्! इस महान् यज्ञ में बहुत-से विघ्न आने की सम्भावना रहती है; क्योंकि यज्ञनाशक ब्रह्म राक्षस इस का छिद्र ढूँढ़ते रहते हैं। तथा इसका अनुष्ठान होने पर कोई एक ऐसा निमित्त भी बन जाता है, जिससे पृथ्‍वी पर विनाशकारी युद्ध उपस्थित हो जाता है, जो क्षत्रियों के संहार और भूमण्‍डल के विनाश का कारण होता है।
राजेन्द्र! यह सब सोच-विचारकर तुम्हें जो हितकर जान पड़े, वह करो। चारों वर्णों की रक्षा के लिये सदा सावधान और उद्यत रहो। संसार में तुम्हारा अभ्युदय हो, तुम आनन्दित रहो और धन से ब्राह्मणों को तृप्त करो। तुमने मुझसे जो कुछ पूछा था, वह सब मैंने विस्तारपूर्वक बता दिया। अब मैं यहाँ से द्वारका जाऊँगा, इस के लिये तुम से अनुमति चाहता हूँ। वैशम्पायन जी कहते हैं- जनमेजय! कुन्तीकुमारों से ऐसा कहकर नारद जी जिन ऋषियों के साथ आये थे, उन्हीं से घिरे हुए पुनः चले गये। नारद जी के चले जाने पर कुरुश्रेष्ठ कुन्तीनन्दन राजा युधिष्ठिर अपने भाइयों के साथ राजसूय नामक श्रेष्ठ यज्ञ के विषय में विचार करने लगे।


युधिष्ठिर का राजसूय विषयक संकल्प और उसके विषय में भाइयों, मन्त्रियों, मुनियों तथा श्रीकृष्ण से सलाह लेनावैशम्पायन जी कहते हैं- जनमेजय! देवर्षि नारद का वह वचन सुनकर युधिष्ठिर ने लंबी साँस खींची। राजसूय यज्ञ के सम्बन्ध में चिन्तन करते हुए उन्हें शान्ति नहीं मिली। राजसूय यज्ञ करने वाले महात्मा राजर्षियों की वैसी महिमा सुनकर तथा पुण्य कर्मों द्वारा उत्तम लोकों की प्राप्ति होती देखकर एवं यज्ञ करने वाले राजर्षि हरिश्वन्द्र का महान् तेज (तथा विशेष वैभव एवं आदर-सत्कार) सुनकर उन के मन में राजसूय यज्ञ करने की इच्छा हुई। तदनन्तर युधिष्ठिर ने अपने समस्त सभासदों का सत्कार किया और उन सब सदस्यों ने भी उनका बड़ा समान किया। अन्त में (सब की सम्मति से) उनका मन यज्ञ करने के ही संकल्प पर दृढ़ हो गया।
राजेन्द्र! कुरुश्रेष्ठ युधिष्ठिर ने उस समय बार-बार विचार करके राजसूय यज्ञ के अनुष्ठान में ही मन लगाया। अद्भुत बल और पराक्रम वाले धर्मराज ने पुनः अपने धर्म का ही चिन्तन किया और सम्पूर्ण लोकों का हित कैसे हो, इसी ओर वे ध्यान देने लगे। युधिष्ठिर समस्त धर्मात्माओें में श्रेष्ठ थे। वे सारी प्रजा पर अनुग्रह करके सब का समान रूप से हितसाधन करने लगे। क्रोध और अभिमान से रहित होकर राजा युधिष्ठिर ने अपने सेवकों से कह दिया कि ‘देने योग्य वस्तुएँ सब को दी जाँय अथवा सारी जनता का पावना (ऋण) चुका दिया जाय।’ उनके राज्य में ‘धर्मराज आप धन्य हैं। धर्मस्वरूप युधिष्ठिर आप को साधुवाद!’ इस के सिवा और कोई बात नहीं सुनी जाती थी। उस का ऐसा व्यवहार देख सारी प्रजा उनके ऊपर पिता के समान भरोसा रखने लगी। उनके प्रति द्वेष रखने वाला कोई नहीं रहा। इसीलिये वे ‘अजात शत्रु’ नाम से प्रसिद्ध हुए।
महाराज युधिष्ठिर सब को आत्मीयजनों की भाँति अपनाते, भीमसेन सब की रखा करते, सव्यसाची अर्जुन शत्रुओं के संहार में लगे रहते, बुद्धिमान् सहदेव सब को धर्म का उपदेश दिया करते और नकुल स्वभाव से ही सब के साथ विनयपूर्ण बर्ताव करते थे। इससे उन के राज्य के सभी जनपद कलहशून्य, निर्भय, स्वधर्म परायण तथा उन्नतिशील थे। वहाँ उन की इच्छा के अनुसार समय पर वर्षा होती थी। उन दिनों राजा के सुप्रबन्ध से व्याज की आजीविका, यज्ञ की सामग्री, गोरक्षा, खेती और व्यापार- इन सब की विशेष उन्नति होने लगी।
निर्धन प्रजाजनों से पिछले वर्ष का बाकी कर नहीं लिया जाता था तथा चालू वर्ष का कर वसूल करने के लिये किसी को पीड़ा नहीं दी जाती थी। सदा धर्म में तत्पर रहने वाले युधिष्ठिर के शासन काल में रोग तथा अग्नि का प्रकोप आदि कोई भी उपद्रव नहीं था। लुटेरों, ठगों से, राजा से तथा राजा के प्रिय व्यक्तियों से प्रजा के प्रति अत्याचार या मिथ्या व्यवहार कभी नहीं सुना जाता था और आपस में भी सारी प्रजा एक दूसरे से मिथ्या व्यवहार नहीं करती थी। दूसरे राजा लोग विभिन्न देश के कुलीन वैश्यों के साथ धर्मराज युधिष्ठिर प्रिय करने, उन्हें कर देने, अपने उपार्जित धन-रत्न आदि की भेंट देने तथा संधि-विग्रहादि छः कार्यों में राजा को सहयोग देने के लिये उन के पास आते थे। सदा धर्म में ही लगे रहने वाले राजा युधिष्ठिर के शासन-काल में राजस स्वभाव वाले तथा लोभी मनुष्यों द्वारा इच्छानुसार धन आदि का उपभोग किये जाने पर भी उन का देश दिनों दिन उन्नति करने लगा।

राजा युधिष्ठिर की ख्याति सर्वत्र फैल रही थी। सभी सद्गुण उनकी शोभा बढ़ा रहे थे। वे शीत एवं उष्ण आदि सभी द्वन्द्वों को सहने में समर्थ तथा अपने राजोचित गुणों से सर्वत्र सुशोभित होते थे। राजन्! दसों दिशाओं में प्रकाशित होने वाले वे महायशस्वी सम्राट जिस देश पर अधिकार जमाते, वहाँ ग्वालों से लेकर ब्राह्मणों तक सारी प्रजा उन के प्रति पिता-माता के समान भाव रखकर प्रेम करने लगती थी। वैशम्पायन जी कहते हैं- जनमेजय! वक्ताओं में श्रेष्ठ राजा युधिष्ठिर ने उस समय अपने मन्त्रियों और भाइयों को बुलाकर उन से बार-बार पूछा- ‘राजसूय यज्ञ के सम्बन्ध में आप लोगों की क्या सम्मति है?’ इस प्रकार पूछे जाने पर उन सब मन्त्रियों ने एक साथ यज्ञ की इच्छा वाले परम बुद्धिमान् युधिष्ठिर से उस समय यह अर्थयुक्त बात कही- ‘महाराज! राजसूय यज्ञ के द्वारा अभिषिक्त होने पर राजा वरुण के गुणों को प्राप्त कर लेता है; इसलिये प्रत्येक नरेश उस यज्ञ के द्वारा सम्राट के समस्त गुणों को पाने की अभिलाषा रखता है।
कुरुनन्दन! आप तो सम्राट के गुणों को पाने के सर्वथा योग्य हैं; अतः आप के हितैषी सुहृद आप के द्वारा राजसूय यज्ञ के अनुष्ठान का यह उचित अवसर प्राप्त हुआ मानते हैं। उस यज्ञ का समय क्षत्रसम्पत्ति यानि सेना आदि के अधीन है। उसमें उत्तम व्रत का आचरण करने वाले ब्राह्मण सामवेद के मन्त्रों द्वारा अग्नि की स्थापना के लिये छः अग्नि वेदियों- का निर्माण करते हैं। जो उस यज्ञ का अनुष्ठान करता है, वह ‘दर्वीहोम’ (अग्निहोत्र आदि) से लेकर समस्त यज्ञों के फल को प्राप्त कर लेता है एवं यज्ञ के अन्त में जो अभिषेक होता है, उससे वह यज्ञकर्ता नरेश ‘सर्वजित् सम्राट्’ कहलाने लगता है। महाबाहो! आप उस यज्ञ के सम्पादन में समर्थ हैं। हम सब लोग आप की आज्ञा के अधीन हैं। महाराज! आप शीघ्र ही राजसूय यज्ञ पूर्ण कर सकेंगे। अतः किसी प्रकार का सोच-विचार न करके आप राजसूय के अनुष्ठान में मन लगाइये।’
इस प्रकार उनके सभी सुहृदों ने अलग-अलग और सम्मिलित होकर अपनी यही सम्मति प्रकट की। प्रजानाथ! शत्रुसूदन पाण्डुनन्दन युधिष्ठिर ने उनका यह साहसपूर्ण, प्रिय एवं श्रेष्ठ वचन सुनकर उसे मन-ही-मन ग्रहण किया। भारत! उन्होंने सुहृदों का वह सम्मतिसूचक वचन सुनकर तथा यह भी जानते हुए कि राजसूय यज्ञ अपने लिये साध्‍य है। उस के विषय में बारम्बार मन-ही-मन विचार किया। फिर मन्त्रणा का महत्त्व जानने वाले बुद्धिमान् धर्मराज युधिष्ठिर अपने भाइयों, महात्मा ऋत्विजों, मन्त्रियों तथा धौम्य एवं व्यास आदि महर्षियों के साथ इस विषय पर पुनः विचार करने लगे।
युधिष्ठिर ने कहा- महात्माओ! राजसूय नामक उत्तम यज्ञ किसी सम्राट् के ही योग्य है, तो भी मैं उस के प्रति श्रद्धा रखने लगा हूँ; अतः आप लोग बताइये, मेरे मन में जो यह राजसूय यज्ञ करने की अभिलाषा हुई है, कैसी है? वैशम्पायन जी कहते हैं- कमलनयन जनमेजय! राजा के इस प्रकार पूछने पर वे सब लोग उस समय धर्मराज युधिष्ठिर से यों बोले- ‘धर्मज्ञ! आप राजसूय महायज्ञ करने के सर्वथा योग्य हैं।’ ऋत्विजों तथा महर्षियों जब राजा युधिष्ठिर से इस प्रकार कहा, तब उनके मन्त्रियों और भाइयों ने उन महात्माओें के वचन का बड़ा आदर किया।

तदनन्तर मन को वश में रखने वाले महाबुद्धिमान् राजा युधिष्ठिर ने सम्पूर्ण लोकों के हित की इच्छा से पुनः इस विषय पर मन-ही-मन विचार किया- ‘जो बुद्धिमान् अपनी शक्ति और साधनों को देखकर तथा देश, काल, आय और व्यय को बुद्धि के द्वारा भलीभाँति समझ करके कार्य आरम्भ करता है, वह कष्ट में नहीं पड़ता। केवल अपने ही निश्चय से यज्ञ का आरम्भ नहीं किया जाता।’ ऐसा समझकर यत्नपूर्वक कार्यभार वहन करने वाले युधिष्ठिर ने उस कार्य के विषय में पूर्ण निश्चय करने के लिये जनार्दन भगवान् श्रीकृष्ण को ही सब लोगों से उत्तम माना और वे मन-ही-मन उन अप्रमेय महाबाहु श्रीहरि की शरण में गये, जो अजन्मा होते हुए भी धर्म एवं साधु पुरुषों की रक्षा आदि की इच्छा से मनुष्य लोक में अवतीर्ण हुए थे। पाण्डुनन्दन युधिष्ठिर ने श्रीकृष्ण के देवपूजित अलौकिक कर्मों द्वारा यह अनुमान किया कि श्रीकृष्ण के लिये कुछ भी अज्ञात नहीं है तथा कोई भी ऐसा कार्य नहीं है, जिसे वे कर न सकें। उनके लिये कुछ भी असह्य नहीं है।
इस तरह उन्होंने उन्हें सर्वशक्तिमान् एवं सर्वज्ञ माना। ऐसी निश्चयात्मक बुद्धि करके कुन्तीनन्दन युधिष्ठिर ने गुरुजनों के शीघ्र ही एक दूत भेजा। वह दूत शीघ्रगामी रथ के द्वारा तुरंत यादवों के यहाँ पहुँचकर द्वारकावासी श्रीकृष्ण से द्वारका में मिला। उसने विनयपूर्वक हाथ जोड़ भगवान् श्रीकृष्ण से इस प्रकार निवेदन किया। दूत ने कहा- 'महाबाहु हृषीकेश! धर्मराज युधिष्ठिर धौम्य एवं व्यास आदि महर्षियों, द्रुपद और विराट आदि नरेशों तथा अपने समस्त भाइयों के साथ आप का दर्शन करना चाहते हैं। वैशम्पायन जी कहते हैं- दूत इन्द्रसेन की यह बात सुनकर यदुवंश शिरोमणि महाबली भगवान् श्रीकृष्ण दर्शनाभिलाषी युधिष्ठिर के पास स्वयं भी उनके दर्शन की अभिलाषा से दूत इन्द्रसेन के साथ इन्द्रप्रस्थ नगर में आये। मार्ग में अनेक देशों को लाँघते हुए वे बड़ी उतावली के साथ आगे बढ़ रहे थे। उनके रथ के घोड़े बहुत तेज चलने वाले थे। भगवान् जनार्दन इन्द्रप्रस्थ में आकर राजा युधिष्ठिर से मिले। फुफेरे भाई धर्मराज युधिष्ठिर तथा भीमसेन ने अपने घर में श्रीकृष्ण का पिता की भाँति पूजन किया।तत्पश्चात् श्रीकृष्ण अपनी बुआ कुन्ती से प्रसन्नतापूर्वक मिले। तदनन्तर प्रेमी सुहृद् अर्जुन से मिलकर वे बहुत प्रसन्न हुए। फिर नकुल-सहदेव गुरु की भाँति उनकी सेवा पूजा की। इस के बाद उन्होंने एक उत्तम भवन में विश्राम किया। थोड़ी देर बाद जब वे मिलने के योग्य हुए और इस के लिये उन्होंने अवसर निकाल लिया, तब धर्मराज युधिष्ठिर ने आकर उन से अपना सारा प्रयोजन बतलाया।
युधिष्ठिर बोले- श्रीकृष्ण! मैं राजसूय यज्ञ करना चाहता हूँ; परंतु वह केवल चाहने भर से ही पूरा नहीं हो सकता। जिस उपाय से उस यज्ञ की पूर्ति हो सकती है, वह सब आपको ही ज्ञात है। जिस में सब कुछ सम्भव है अर्थात् जो सब कुछ सम्भव है अर्थात् जो सब कुछ कर सकता है, जिसकी सर्वत्र पूजा होती है तथा जो सर्वेश्वर होता है, वही राजा राजसूय यज्ञ सम्पन्न कर सकता है। मेरे सब सुहृद एकत्र होकर मुझ से वही राजसूय यज्ञ करने के लिये कहते हैं; परंतु इसके विषय में अन्तिम निश्चय तो आपके कहने से ही होगा। कुछ लोग प्रेम-सम्बन्ध के नाते ही मेरे दोषों या त्रुटियों को नहीं बताते हैं। दूसरे लोग स्वार्थवश वही बात कहते हैं, जो मुझे प्रिय लगे। कुछ लोग जो अपने लिये हितकर है, उसी को मेरे लिये भी प्रिय एवं हितकर समझ बैठते हैं। इस प्रकार अपने-अपने प्रयोजन को लेकर प्रायः लोगों की भिन्न-भिन्न बातें देखी जाती हैं। परंतु आप उपर्युक्त सभी हेतुओं से एवं काम-क्रोध से रहित होकर (अपने स्वरूप में स्थित हैं। अतः) इस लोक में मेरे लिये जो उत्तम एवं करने योग्य हो, उस को ठीक बताने की कृपा करें।


श्रीकृष्ण की राजसूय यज्ञ के लिये सम्मतिश्रीकृष्ण ने कहा- महाराज! आप में सभी सद्गुण विद्यमान हैं, अतः आप राजसूय यज्ञ करने के लिये योग्य हैं। भारत! आप सब कुछ जानते हैं, तो भी आपके पूछने पर मैं इस विषय में कुछ निवेदन करता हूँ। जमदग्निनन्दन परशुराम ने पूर्वकाल में जब क्षत्रियों का संहार किया था, उस समय लुक-छिपकर जो क्षत्रिय शेष रह गये, वे पूर्ववर्ती क्षत्रियों की अपेक्षा निम्न कोटि के हैं। इस प्रकार इस समय संसार में नाममात्र के क्षत्रिय रह गये हैं। पृथ्वीपते! इन क्षत्रियों ने पूर्वजों के कथनानुसार सामूहिक रूप से यह नियम बना लिया है कि हममें से जो समस्त क्षत्रियों को जीत लेगा, वही सम्राट होगा। भरतश्रेष्ठ! यह बात आप को भी मालूम ही होगी। इस समय श्रेणिबद्ध (सब-के-सब ) राजा तथा भूमण्डल के दूसरे क्षत्रिय भी अपने को सम्राट पुरूरवा तथा इक्ष्वाकु की संतान कहते हैं।
भरतश्रेष्ठ राजन्! पुरूरवा तथा इक्ष्वाकु के वंश में जो नरेश आज कल हैं, उन के एक सौ कुल विद्यमान हैं; यह बात आप अच्छी तरह जान लें। महाराज! आज कल राजा ययाति के कुल में गुण की दृष्टि से भोजवंशियों का ही अधिक विस्तार हुआ है। भोजवंशी बढ़कर चारों दिशाओं में फैल गये हैं तथा आज के सभी क्षत्रिय उन्हीं की धन-सम्पत्ति का आश्रय ले रहें हैं। राजन्! अभी-अभी भूपाल जरासंध उन समस्त क्षत्रिय-कुलों की राजलक्ष्मी को लाँघकर राजाओं द्वारा सम्राट के पद पर अभिषिक्त हुआ है और वह अपने बल-पराक्रम से सब पर आक्रमण करके समस्त राजाओं का सिरमौर हो रहा है। जरासंध मध्यभूमि का उपभोग करते हुए समस्त राजाओं में परस्पर फूट डालने की नीती को पसंद करता है। इस समय वही सबसे प्रबल एवं उत्कृष्ट राजा है। यह सारा जगत् एकमात्र उसी के वश में है। महाराज! वह अपनी राजनीतिक युक्तियों से इस समय सम्राट बन बैठा है।
राजन्! कहते हैं, प्रतापी राजा शिशुपाल सब प्रकार से जरासंध का आश्रय लेकर ही उस का प्रधान सेनापति हो गया है। युधिष्ठिर! माया युद्ध करने वाला महाबली करूषराज दन्तवक्र भी जरासंध के सामने शिष्‍य की भाँति हाथ जोड़े खड़ा रहता है। विशालकाल अन्य दो महापराक्रमी योद्धा सुप्रसिद्ध हंस और डिम्भक भी महाबली जरासंध की शरण ले चुके थे। करुष देश का राजा दन्तवक्र, करभ और मेघवाहन- ये सभी सिर पर दिव्य मणिमय, मुकुट धारण करते हुए भी जरासंध को अपने मस्तक की अद्भुत मणि मानते हैं (अर्थात् उस के चरणों में सिर झुकाते रहते हैं)। महाराज! जो मुर और नरक नामक देश का शासन करते हैं, जिनकी सेना अनन्त है, जो वरुण के समान पश्चिम दिशा के अधिपति कहे जाते हैं, जिन की वृद्धावस्था हो चली है तथा जो आप के पिता के मित्र रहे हैं, वे यवनाधिपति राजा भगदत्त भी वाणी तथा क्रिया द्वारा भी जरासंध के सामने विशेष रूप से नतमस्तक रहते हैं; फिर भी वे मन-ही-मन तुम्हारे स्नेहपाश में बँधे हैं और जैसे पिता अपने पुत्र पर प्रेम रखता है, वैसे ही उनका तुम्हारे ऊपर वात्सल्य भाव बना हुआ है।

जो भारतभूमि के पश्चिम से लेकर दक्षिण तक के भाग पर शासन करते हैं, आप के मामा वे शत्रु संहारक शूरवीर कुन्तिभोज कुलवर्द्धक पुरूजित अकेले ही स्नेहवश आपके प्रति प्रेम और आदर का भाव रखते हैं। जिसे मैंने पहले मारा नहीं, उपेक्षावश छोड़ रक्खा है, जिस की बुद्धि बड़ी खोटी है, जो चेदि देश में पुरुषोत्तम समझा जाता है, इस जगत् में जो अपने-आप को पुरुषोत्तम ही कहकर बताया करता है और मोहवश सदा मेरे शंख-चक्र आदि चिह्नों को धारण करता है; वंग, पुण्ड्र तथा किरात देश का जो राजा है तथा लोक में वासुदेव के नाम से जिस की प्रसिद्धि हो रही है, वह बलवान् राजा पौण्ड्रक भी जरासंध से ही मिला हुआ है। राजन्! जो पृथ्वी के एक चौथाई भाग के स्वामी हैं, इन्द्र के सखा हैं, बलवान् हैं, जिन्होंने अस्त्र-विद्या के बल से पाण्डय, क्रथ और कैशिक देशों पर विजय पायी है, जिन का भाई आकृति जमदग्निनन्दन परशुराम के समान शौर्य सम्पन्न है, वे भोजवंशी शत्रुहन्ता राजा भीष्मक (मेरे श्वशुर होते हुए) भी मगधराज जरासंध के भक्त हैं। हम सदा उन का प्रिय करते रहते हैं, उनके प्रति नम्रता दिखाते हैं और उनके सगे-सम्बन्धी हैं; तो भी वे हम-जैसे अपने भक्तों तो नहीं अपनाते हैं और हमारे शत्रुओं से मिलते-जुलते हैं। राजन्! वे अपने बल और कुल की ओर भी ध्यान नहीं देते, केवल जरासंध के उज्ज्वल यश की ओर देखकर उस के आश्रित बन गये हैं।
प्रभो! इसी प्रकार उत्तर दिशा में निवास करने वाले भोजवंशियों के अठारह कुल जरासंध के ही भय से भागकर पश्चिम दिशा में रहने लगे हैं। शूरसेन, भद्रकार, बोध, शाल्व, पटच्चर, सुस्थल, सुकुट्ट, कुलिन्द, कुन्ति तथा शाल्वायन आदि राजा भी अपने भाइयों तथा सेवकों के साथ दक्षिण दिशा में भाग गये हैं। जो लोग दक्षिण पांचाल एवं पूर्वी कुन्ति प्रदेश में रहते थे, वे सभी क्षत्रिय तथा कोशल, मत्स्य, संन्यस्त पाद आदि राजपूत भी जरासंध भय से पीड़ित हो उत्तर दिशा को छोड़कर दक्षिण दिशा का ही आश्रय ले चुके हैं। उसी प्रकार समस्त पांचाल देशीय क्षत्रिय जरासंध के भय से दुखी हो अपना राज्य छोड़कर चारों दिशाओं में भाग गये हैं। कुछ समय पहले की बात है, व्यर्थ बुद्धि वाले कंस ने समस्त यादवों को कुचलकर जरासंध की दो पुत्रियों के साथ विवाह किया। उनके नाम थे अस्ति और प्राप्ति। वे दोनों अबलाएँ सहदेव की छोटी बहिनें थीं। निःसार बुद्धि वाला कंस जरासंध के ही बल से अपने जाति-भाइयों को अपमानित करके सब का प्रधान बन बैठा था। यह उसका बहुत बड़ा अत्याचार था। उस दुरात्मा से पीड़ित हो भोजराज वंश के बड़े-बूढ़े लोगों ने जाति-भाईयों की रक्षा के लिये हम से प्रार्थना की। तब मैंने आहुक की पुत्री सुतनु का विवाह अक्रुर से करा दिया और बलराम जी को साथी बनाकर जाति-भाइयों का कार्य सिद्ध किया। मैंने और बलराम जी ने कंस और सुनामा को मार डाला। इससे कंस का भय तो जाता रहा; परंतु जरासंध कुपित हो हम से बदला लेने को उद्यत हो गया। राजन्! उस समय भोजवंश के अठारह कुलों (मन्त्री-पुरोहित आदि) ने मिलकर इस प्रकार विचार-विमर्श किया।

‘यदि हम लोग शत्रुओं का अन्त करने वाले बड़े-बड़े अस्त्रों द्वारा निरन्तर आघात करते रहें, तो भी तीन सौ वर्षों में भी उस की सेना का नाश नहीं कर सकते। क्योंकि बलवानों में श्रेष्ठ हंस और डिम्भक उसके सहायक हैं, जो बल में देवताओं के समान हैं। उन दोनों को यह वरदान प्राप्त है कि वे किसी अस्त्र-शस्त्र से नहीं मारे जा सकते’। भैया युधिष्ठिर! मेरा तो ऐसा विश्वास है कि एक साथ रहने वाले वे दोनों वीर हंस और डिम्भक तथा पराक्रमी जरासंध- ये तीनों मिलकर तीनों लोकों का सामना करने के लिये पर्याप्त थे। बुद्धिमानों में श्रेष्ठ नरेश! यह केवल मेरा मत नहीं है, दूसरे भी जितने भूमिपाल हैं, उन सबका यही विचार रहा है। जरासंध के साथ जब सत्रहवीं बार युद्ध हो रहा था, उसमें हंस नाम से प्रसिद्ध कोई दूसरा राजा भी लड़ने आया था, वह उस युद्ध में बलराम जी के हाथ से मारा गया। भारत! यह देख किसी सैनिक ने चिल्लाकर कहा- ‘हंस मारा गया।’ राजन्! उसकी वह बात कान में पड़ते ही डिम्भक अपने भाई को मरा हुआ जान यमुना जी में कूद पड़ा। मैं हंस के बिना इस संसार में जीवित नहीं रह सकता।’ ऐसा निश्चय करके डिम्भक ने अपनी जान दे दी।
डिम्भक की इस प्रकार मृत्यु हुई सुनकर शत्रु नगरी को जीतने वाला हंस भी भाई के शोक से यमुना में ही कूद पड़ा और उसी में डूबकर मर गया। भरतश्रेष्ठ! उन दोनों की मृत्यु हुई सुनकर राजा जरासंध हताश हो गया और उत्साह शून्य हृदय से अपनी राजधानी को लौट गया। शत्रुसूदन! उस के इस प्रकार लौट जाने पर हम सब लोग पुनः मथुरा में आनन्दपूर्वक रहने लगे। शत्रुदमन राजेन्द्र! फिर जब पति के शोक से पीड़ित हुई कंस की कमललोचना भार्या अपने पिता मगध नरेश जरासंध के पास जाकर उसे बार-बार उकसाने लगी कि मेरे पति के घातक को मार डालो। तब हम लोग भी पहले की की हुई गुप्त मन्त्रणा को स्मरण करके उदास हो गये। महाराज! फिर तो हम मथुरा भाग खड़े हुए। राजन्! उस समय हम ने यही निश्चय किया कि ‘यहाँ की विशाल सम्पत्ति को पृथक-पृथक बाँटकर थोड़ी-थोड़ी करके पुत्र एवं भाई-बन्धुओं के साथ शत्रु के भय से भाग चलें।’ ऐसा विचार करके हम सब ने पश्चिम दिशा की शरण ली और राजन्! रैवतक पर्वत से सुशोभित रमणीय कुशस्थली पुरी में जाकर हम लोग निवास करने लगे। हमने कुशस्थली दुर्ग की ऐसी मरस्मत करायी कि देवताओं के लिये भी उस में प्रवेश करना कठिन हो गया। अब तो उस दुर्ग में रहकर स्त्रियाँ भी युद्ध कर सकती हैं, फिर वृष्णिकुल के महारथियों की तो बात ही क्या है? शत्रुसूदन! हम लोग द्वारकापुरी में सब ओर से निर्भय होकर रहते हैं। कुरुश्रेष्ठ! गिरिराज रैवतक की दुर्गमता का विचार करके अपने को जरासंध के संकट से पार हुआ मानकर हम सभी मधुवंशियों को बड़ी प्रसन्नता प्राप्त हुई है।

राजन्! हम जरासंध के अपराधी हैं, अतः शक्तिशाली होते हुए भी जिस स्थान से हमारा सम्बन्ध था, उसे छोड़कर गोमान् (रैवतक) पर्वत के आश्रम में आ गये हैं। रैवतक दुर्ग की लम्बाई तीन योजन की है। एक-एक योजन पर सेनाओं के तीन-तीन दलों की छावनी है। प्रत्येक योजन के अन्त में सौ-सौ द्वार हैं, जो सेनाओं से सुरक्षित हैं। वीरों का पराक्रम ही उस गढ़ का प्रधान फाटक है। युद्ध में उन्मत्त होकर पराक्रम दिखाने वाले अठारह यादववंशी क्षत्रियों से वह दुर्ग सुरक्षित है। हमारे कुल में अठाहर हजार भाई हैं। आहुक के सौ पुत्र हैं, जिन में से एक-एक देवताओं के समान पराक्रमी हैं। अपने भाई के साथ चारूदेष्ण, चक्रदेव, सात्यकि, मैं, बलराम जी, साम्ब और प्रद्युम्न- ये सात अतिरथी वीर हैं।
राजन्! अब मुझ से दूसरों का परिचय सुनिये। कृतवर्मा, अनाधृष्टि, समीक, समितिंजय, कंक, शंकु और कुन्ति ये सात महारथी हैं। अन्धक भोज के दो पुत्र और बूढ़े राजा उग्रसेन को भी गिन लेने पर उन महारथियों की संख्या दस हो जाती है। ये सभी वीर वज्र के समान सुदृढ़ शरीर वाले, पराक्रमी और महारथी हैं, जो मध्यदेश का स्मरण करते हुए वृष्णिकुल में निवास करते हैं। वितदु, झल्लि, बभ्रु, उद्धव, विदूरथ, वसुदेव तथा उग्रसेन- ये सात मुख्यमन्त्री हैं। प्रसेनजित् और सत्राजित् -ये दोनों जुड़वे बन्धु कुबेरेपम सद्गुणों से सुशोभित हैं। उन के पास जो ‘स्यमन्तक’ नामक मणि है, उस से प्रचुर मात्रा में सुवर्ण झरता रहता है। भरतवंशशिरोमणे! आप सदा ही सम्राट के गुणों से युक्त हैं। अतः भारत! आप को क्षत्रिय समाज में अपने को सम्राट बना लेना चाहिये। दुर्योधन, भीष्म, द्रोण, अश्वत्थामा, कृपाचार्य, कर्ण, शिशुपाल, रुक्मी, धनुर्धर एकलव्य, द्रुम, श्वेत, शैब्य तथा शकुनि- इन सब वीरों को संग्राम में जीते बिना आप कैसे वह यज्ञ कर सकते हैं? परंतु ये नरश्रेष्ठ आप का गौरव मानकर युद्ध नहीं करेंगे। किंतु राजन्! मेरी सम्मति यह है कि जब तक महाबली जरासंध जीवित है, तब तक आप राजसूय यज्ञ पूर्ण नहीं कर सकते। उसने सब राजाओं को जीतकर गिरिव्रज में इस प्रकार कैद कर रखा है, मानो सिंह ने किसी महान् पर्वत की गुफा में बड़े-बड़े गजराजाओं को रोक रखा हो।
शत्रुदमन! राजा जरासंध ने उमावल्लभ महात्मा महादेव जी की उग्र तपस्या के द्वारा आराधना करके एक विशेष प्रकार की शक्ति प्राप्त कर ली है; इसीलिये वे सभी राजा उससे परास्त हो गये हैं। वह राजाओं की बलि देकर एक यज्ञ करना चाहता है। नृपश्रेष्ठ! वह अपनी प्रतिज्ञा प्रायः पूरी कर चुका है। क्योंकि उसने सेना के साथ आये हुए राजाओं को एक-एक करके जीता है और अपनी राजधानी में लाकर उन्हें कैद करके राजाओं का बहुत बड़ा समुदाय एकत्र कर लिया है। महाराज! उस समय हम भी जरासंध के भय से पीड़ित हो मथुरा को छोड़कर द्वारका पुरी में चले गये (और अब तक वहीं निवास करते हैं)। राजन्! यदि आप इस यज्ञ को पूर्ण रूप से सम्पन्न करना चाहतें हैं तो उन कैदी राजाओं को छुड़ाने और जरासंध को मारने का प्रयत्न कीजिये। बुद्धिमानों में श्रेष्ठ कुरुनन्दन! ऐसा किये बिना राजसूय यज्ञ का आयोजन पूर्णरूप से सफल न हो सकेगा। भरतश्रेष्ठ! आप जरासंध के वध का उपाय सोचिये। उसके जीत लिये जाने पर समस्त भूपालों की सेनाओं पर विजय प्राप्त हो जायगी। निष्पाप नरेश! मेरा मत तो यही है, फिर आप जैसा उचित समझें, करें। ऐसी दशा में स्वयं हेतु और युक्तियों द्वारा कुछ निश्चय करके मुझे बताइये।


जरासंध के विषय में राजा युधिष्ठिर, भीम और श्रीकृष्ण की बातचीतयुधिष्ठिर बोले- श्रीकृष्ण! आप परम बुद्धिमान् हैं, आपने जैसी बात कही है, वैसी दूसरा कोई नहीं कह सकता। इस पृथ्वी पर आप के सिवा समस्त संशयों को मिटाने वाला और कोई नहीं है। आज कल तो घर-घर में राजा हैं और सभी अपना-अपना प्रिय कार्य करते हैं, परंतु वे सम्राट पद को नहीं प्राप्त कर सके; क्योंकि सम्राट की पदवी बड़ी कठिनाई से मिलती है। जो दूसरों के प्रभाव को जानता है, वह अपनी प्रशंसा कैसे कर सकता है? दूसरे के साथ मुकाबला होने पर भी जो प्रशंसनीय बना रह जाय, उसी की सर्वत्र पूजा होती है। वृष्णिकुलभूषण! यह पृथ्वी बहुत विशाल है, अनेक प्रकार के रत्नों से भरी हुई है, मनुष्य दूर जाकर (सत्पुरुषों का संग करके) यह समझ पाता है कि अपना कल्याण कैसे होगा। मैं तो मन और इन्द्रियों के संयम को ही सबसे उत्तम मानता हूँ, उसी से मेरा भला होगा। राजसूय यज्ञ का आरम्भ करने पर भी उस के फलस्वरूप ब्रह्मलोक की प्राप्ति अपने लिये असम्भव है- मेरी तो यही धारण है। जनार्दन! ये उत्तम कुल में उत्पन्न मनस्वी सभासद ऐसा जानते हैं कि इन में कभी कोई श्रेष्ठ (सर्वविजयी) भी हो सकता है। पापरहित महाभाग! हम भी जरासंध के भय से तथा उस की दुष्टता से सदा शंकित रहते हैं। किसी से परास्त न होने वाले प्रभो! मैं तो आपके बाहुबल का भरोसा रखता हूँ। जब आप ही जरासंध से शंकित हैं, तब तो मैं अपने को उस के सामने कदापि बलवान् नहीं मान सकता। महाबाहु माधव! आपसे, भीमसेन से अथवा अर्जुन से वह मारा जा सकता है या नहीं? वार्ष्‍णेय! (आप की शक्ति अनन्त है,) यह जानते हुए भी मैं बार-बार इसी बात पर विचार करता रहता हूँ। केशव! मेरे लिये सभी कार्यों में आप ही प्रमाण हैं। युधिष्ठिर का यह वचन सुनकर बोलने में चतुर भीमसेन ने यह वचन कहा।
भीमसेन बोले- महाराज! जो राजा उद्योग नहीं करता तथा जो दुर्बल होकर भी उचित उपाय अथवा युक्ति से काम न लेकर किसी बलवान् से भिड़ जाता है, वे दोनों दीमकों के बनाये हुए मिट्टी के ढेर के समान नष्ट हो जाते हैं। परंतु जो आलस्य त्यागकर उत्तम युक्ति एवं नीति से काम लेता है, दुर्बल होने पर भी बलवान् शत्रु को जीत लेता है और अपने लिये हितकर एवं अभीष्ट अर्थ प्राप्त करता है।। श्रीकृष्ण में नीती है, मुझ में बल है और अर्जुन में विजयी की शक्ति है। हम तीनों मिलकर मगधराज जरासंध के वध का कार्य पूर कर लेंगे; ठीक उसी तरह, जैसे तीनों अग्नियाँ यज्ञ की सिद्धि कर देती हैं। गोविन्द! आपके बुद्धिबल का आश्रय लेकर धर्मराज युधिष्ठिर सब कुछ पा सकते हैं। जिन की सदा रक्षा करने वाले आप हैं, उनकी-हम पाण्डवों की विजय निश्चित है।
श्रीकृष्ण ने कहा- राजन्! अज्ञानी मनुष्य बड़े-बड़े कार्यों का आरम्भ तो कर देता है, परंतु उनके परिणाम की ओर नहीं देखता। अतः केवल अपने स्वार्थ साधन में लगे हुए विवेकशून्य शत्रु के व्यवहार को वीर पुरुष नहीं सह सकते। युवनाश्व के पुत्र मान्धाता ने जीतने योग्य शत्रुओं को जीतकर सम्राट का पद प्राप्त किया था। भगीरथ प्रजा का पालन करने से, कार्तवीर्य (सहस्रबाहु अर्जुन) तपोबल से तथा राजा भरत स्वाभाविक बल से सम्राट हुए थे।

इसी प्रकार राजा मरूत्त अपनी समृद्धि के प्रभाव से सम्राट बने थे। अब तक उन पाँच सम्राटों का ही नाम हम सुनते आ रहे हैं। युधिष्ठिर! वे मान्धाता आदि एक-एक गुणों से ही सम्राट हो सके थे; परंतु आप तो सम्‍पूर्ण रूप से सम्राट पद प्राप्त करना चाहते हैं। साम्राज्य-प्राप्ति के जो पाँच गुण शत्रुविजय, प्रजापालन, तपः शक्ति, धन-समृद्धि और उत्तम नीति हैं, उन सबसे आप सम्पन्न हैं। परंतु भरतश्रेष्ठ! आपके मार्ग में बृहद्रथ का पुत्र जरासंध बाधक है, यह आपको जान लेना चाहिये। क्षत्रियों के जो एक सौ कुल हैं, वे कभी उसका अनुसरण नहीं करते, अतः वह बल से ही अपना साम्राज्य स्थापित कर रहा है। जो रत्नों के अधिपति हैं, ऐसे राजा लोग (धन देकर) जरासंध की उपासना करते हैं, परंतु वह उससे भी संतुष्ट नहीं होता। अपनी विवेकशून्यता के कारण अन्याय का आश्रय ले उन पर अत्याचार ही करता है। आजकल वह प्रधान पुरुष बनकर मूर्धाभिषिक्त राजा को बलपूर्वक बंदी बना लेता है। जिनका विधिपूर्वक राज्य पर अभिषेक हुआ है, ऐसे पुरुषों में से कहीं किसी एक को भी हम ने ऐसा नहीं देखा, जिसे उसने बलि का भाग न बना लिया हो- कैद में न डाल रखा हो।
इस प्रकार जरासंध ने लगभग सौ राजकुलों के राजाओं में से कुछ को छोड़कर सब को वश में कर लिया है। कुन्तीनन्दन! कोई अत्यन्त दुर्बल राजा उस से भिड़ने का साहस कैसे करेगा। भरतश्रेष्ठ! रुद्र देवता को बलि देने के लिये जल छिड़ककर एवं मार्जन करके शुद्ध किये हुए पशुओं की भाँति जो पशुपति के मन्दिर में कैद हैं, उन राजाओं को अब अपने जीवन में क्या प्रीति रह गयी है? क्षत्रिय जब युद्ध में अस्त्र-शस्त्रों द्वारा मारा जाता है, तब यह उसका सत्कार है; अतः हम लोग जरासंध को द्वन्द्व-युद्ध में मार डालें। राजन्! जरासंध ने सौ में से छियासी (प्रतिशत) राजाओं को तो कैद कर लिया है, केवल चौदह (प्रतिशत) बाकी हैं। उनको भी बंदी बनाने के पश्चात् वह क्रूर कर्म में प्रवृत्त होगा। जो उसके इस कर्म में विघ्न डालेगा, वह उज्ज्वल यश का भागी होगा तथा जो जरासंध को जीत लेगा, वह निश्चय ही सम्राट होगा।


जरासंध को जीतने के विषय में युधिष्ठिर के उत्साहहीन होने पर अर्जुन का उत्साहपूर्ण उद्गारयुधिष्ठिर बोले- श्रीकृष्ण! मैं सम्राट के गुणों को प्राप्त करने की इच्छा रखकर स्वार्थ साधना में तत्पर हो केवल साहस के भरोसे आप लोगों को जरासंध के पास कैसे भेज दूँ? भीमसेन और अर्जुन मेरे दोनों नेत्र हैं और जनार्दन आपको मैं अपना मन मानता हूँ। अपने मन और नेत्रों को खो देने पर मेरा यह जीवन कैसा हो जायगा? जरासंध की सेना का पार पाना कठिन है। उसका पराक्रम भयानक है। युद्ध में उस सेना का सामना करके यमराज भी विजयी नहीं हो सकते, फिर वहाँ आप लोगों का प्रयत्न क्या कर सकता है? आप लोग किस प्रकार उसे जीतकर फिर हमारे पास लौट सकेंगे? यह कार्य हमारे लिये इष्ट फल के विपरीत फल देने वाला जान पड़ता है। इसमें लगे हुए मनुष्य को निश्चय ही अनर्थ की प्राप्ति होती है। इसलिये अब तक हम जिसे करना चाहते थे, उस राजसूय यज्ञ की ओर ध्यान देना उचित नहीं जान पड़ता। जनार्दन! इस विषय में मैं अकेले जैसा सोचता हूँ, मेरे उस विचार को आप सुनें। मुझे तो इस कार्य को छोड़ देना ही अच्छा लगता है। राजसूय का अनुष्ठान बहुत कठिन है। अब यह मेरे मन को निरूत्साह कर रहा है।
वैशम्पायन जी कहते हैं- जनमेजय! कुन्तीनन्दन अर्जुन उत्तम गाण्डीव धनुष, दो अक्षय तूणीर, दिव्य रथ, ध्वजा और सभा प्राप्त कर चुके थे; इससे उत्साहित होकर वे युधिष्ठिर से बोले।
अर्जुन ने कहा- राजन्! धनुष, शस्त्र, बाण, पराक्रम, श्रेष्ठ सहायक, भूमि, यश और बल की प्राप्ति बड़ी कठिनाई से होती है; किंतु ये सभी दुर्लभ वस्तुएँ मुझे अपनी इच्छा के अनुकूल प्राप्त हुई हैं। अनुभवी विद्वान् उत्तम कुल में जन्म की बड़ी प्रशंसा करते हैं; परंतु बल के समान वह भी नहीं है। मुझे तो बल-पराक्रम ही श्रेष्ठ जान पड़ता है। महापराक्रमी राजा कृतवीर्य के कुल में उत्पन्न होकर भी जो स्वयं निर्बल है, वह क्या करेगा? निर्बल कुल में जन्म लेकर भी जो बलवान् और पराक्रमी है, वही श्रेष्ठ है। महाराज! शत्रुओं को जीतने में जिसकी प्रवृत्ति हो, वह सब प्रकार से श्रेष्ठ क्षत्रिय है। बलवान् पुरुष सब गुणों से हीन हो, तो भी वह शत्रुओें के संकट से पार हो सकता है। जो निर्बल है, वह सर्वगुण सम्पन्न होकर भी क्या करेगा? पराक्रम में सभी गुण उसके अंग बनकर रहते हैं। महाराज! सिद्धि (मनोयोग) और प्रारब्ध के अनुकूल पुरुषार्थ ही विजय का हेतु है। कोई बल से संयुक्त होने पर भी प्रमाद करे- कर्तव्य में मन न लगावे, तो वह अपने उद्देश्य में सफल नहीं हो सकता।
प्रमाद रूप छिद्र के कारण बलवान् शत्रु भी अपने शत्रुओं द्वारा मारा जाता है। बलवान् पुरुष में जैसे दीनता का होना बड़ा भारी दोष है, वैसे ही बलिष्ठ पुरुष में मोह का होना भी महान् दुर्गुण है। दीनता और मोह दोनों विनाश के कारण हैं; अतः विजय चाहने वाले राजा के लिये वे दोनों ही त्याज्य हैं। यदि हम राजसूय यज्ञ की सिद्धि के लिये जरासंध का विनाश तथा कैद में पड़े हुए राजाओं की रक्षा कर सकें तो इस से उत्तम और क्या हो सकता है? यदि हम यज्ञ का आरम्भ नहीं करते हैं तो निश्चय ही हमारी अयोग्यता एवं दुर्बलता प्रकट होती है; अतः राजन्! सुनिश्चित गुण की उपेक्षा करके आप निर्गुणता का कलंक क्यों स्वीकार कर रहे हैं? ऐसा करने पर तो शान्ति की इच्छा रखने वाले संन्यासियों का गेरूआ वस्त्र ही हमें सुलभ होगा, परंतु हम लोग साम्राज्य को प्राप्त करने में समर्थ हैं; अतः हम लोग शत्रुओं से अवश्य युद्ध करेगें।


श्रीकृष्ण के द्वारा अर्जुन की बात का अनुमोदन तथा युधिष्ठिर को जरासंध की उत्पत्ति का प्रसंग सुनानाभगवान् श्रीकृष्ण ने कहा- राजन्! भरतवंश में उत्पन्न पुरुष और कुन्ती -जैसी माता के पुत्र की जैसी बुद्धि होनी चाहिये, अर्जुन ने यहाँ उसी का परिचय दिया है। महाराज! हम लोग यह नहीं जानते कि मौत कब आयेगी? रात में आयेगी या दिन में? (क्योंकि उसके नियत समय का ज्ञान किसी को नहीं है।) हमने यह भी नहीं सुना है कि युद्ध न करने के कारण कोई अमर हो गया हो। अतः वीर पुरुषों का इतना ही कर्तव्य है कि वे अपने हृदय के संतोष लिये नीतिशास्त्र में बतायी हुई नीति के अनुसार शत्रुओं पर आक्रमण करें। दैव आदि की प्रतिकूलता से रहित अच्छी नीति एवं सलाह प्राप्त होने पर आरम्भ किया हुआ कार्य पूर्ण रूप से सफल होता है। शत्रु के साथ भिड़ने पर ही दोनों पक्षों का अन्तर ज्ञात होता है। दोनों दल सभी बातों में समान ही हों, ऐसा सम्भव नहीं। जिसने अच्छी नीति नहीं अपनायी है और उत्तम उपाय से काम नहीं लिया है, उसका युद्ध में सर्वथा विनाश होता है। यदि दोनों पक्षों में समानता हो, तो संशय ही रहता है तथा दोनों में से किसी की भी जय अथवा पराजय नहीं होती।
जब हम लोग नीति का आश्रय लेकर शत्रु के शरीर के निकट तक पहुँच जायँगे, तब जैसे नदी का वेग किनारे के वृक्ष को नष्ट कर देता है, उसी प्रकार हम शत्रु का अन्‍त क्‍यों न कर डालेंगे? हम अपने छिद्रों को छिपाये रखकर शत्रु के छिद्र को देखेंगे और अवसर मिलते ही उस पर बलपूर्वक आक्रमण कर देंगे। जिनकी सेनाएँ मोर्चा बाँधकर खड़ी हों और जो अत्यन्त बलवान् हों, ऐसे शत्रुओं के साथ (सम्मुख होकर) युद्ध नहीं करना चाहिये; यह बुद्धिमानों की नीति है। यही नीति यहाँ मुझे भी अच्छी लगती है। यदि हम छिपे-छिपे शत्रु के घर तक पहुँच जायँ तो यह हमारे लिये कोई निन्दा की बात नहीं होगी। फिर हम शत्रु के शरीर पर आक्रमण करके अपना काम बना लेंगे। यह पुरुषों में श्रेष्ठ जरासंध प्राणियों के भीतर स्थित आत्मा की भाँति सदा अकेला ही साम्राज्य लक्ष्मी का उपभोग करता है; अतः उसका और किसी उपाय से नाश होता नहीं दिखायी देता (उसके विनाश के लिये हमें स्वयं प्रयन्न करना होगा)। अथवा यदि जरासंध को युद्ध में मारकर उसके पक्ष में रहने वाले शेष सैनिकों द्वारा हम भी मारे गये, तो भी हमें कोई हानि नहीं है। अपने जाति भाइयों की रक्षा में संलग्न होने के कारण हमें स्वर्ग की ही प्राप्ति होगी।
युधिष्ठिर ने पूछा- श्रीकृष्ण! यह जरासंध कौन है? उसका बल और पराक्रम कैसा है? जो प्रज्वलित अग्नि के समान आपका स्पर्श करके भी पतंग के समान जलकर भस्म नहीं हो गया? श्रीकृष्ण ने कहा- राजन्! जरासंध का बल और पराक्रम कैसा है तथा अनेक बार हमारा अप्रिय करने पर भी हम लोगों ने क्यों उसकी उपेक्षा कर दी, यह सब बता रहा हूँ , सुनिये।

मगध देश में बृहद्रथ नाम से प्रसिद्ध एक बलवान् राजा राज्य करते थे। वे तीन अक्षौहिणी सेनाओं के स्वामी और युद्ध में बड़े अभिमान के साथ लड़ने वाले थे। राजा बृहद्रथ बड़े ही रूपवान्, बलवान्, धनवान् और अनुपम पराक्रमी थे। उनका शरीर दूसरे इन्द्र की भाँति सदा यज्ञ की दीक्षा के चिह्नों से ही सुशोभित होता रहता था। वे तेज में सूर्य, क्षमा में पृथ्वी, क्रोध में यमराज और धन सम्पत्ति में कुबेर के समान थे। भरतश्रेष्ठ! जैसे सूर्य की किरणों से यह सारी पृथ्वी आच्छादित हो जाती है, उसी प्रकार उनके उत्तम कुलोचित सद्गुणों से समस्त भूमण्डल व्याप्त हो रहा था- सर्वत्र उनके गुणों की चर्चा एवं प्रशंसा होती रहती थी। भरतकुलभूषण! महापराक्रमी राजा बृहद्रथ ने काशिराज की दो जुड़वीं कन्याओं के साथ, जो अपनी रूप सम्पत्ति से अपूर्व शोभा पा रही थीं, विवाह किया और उन नरश्रेष्ठ ने एकान्त में अपनी दोनों पत्नियों के समीप यह प्रतिज्ञा की कि मैं तुम दोनों के साथ कभी विषय व्यवहार नहीं करूँगा (अर्थात् दोनों के प्रति समान रूप से मेरा प्रेम भाव बना रहेगा)। जैसे दो हथिनियों के साथ गजराज सुशोभित होता है, उसी प्रकार वे महाराज बृहद्रथ अपने मन के अनुरूप दोनों प्रिय पत्नियों के साथ शोभा पाने लगे। जब वे दोनों पत्नियों के बीच में विराजमान होते, उस समय ऐसा जान पड़ता, मानो गंगा और यमुना के बीच में मूर्तिमान् समुद्र सुशोभित हो रहा हो। विषयों में डूबे राजा की सारी जवानी बीत गयी, परंतु उन्हें कोई वंश चलाने वाला पुत्र नहीं प्राप्त हुआ।
उन श्रेष्ठ नरेश ने बहुत-से मांगलिक कृत्य, होम और पुत्रेष्टि यज्ञ कराये, तो भी उन्हें वंश की वृद्धि करने वाले पुत्र की प्राप्ति नहीं हुई। एक दिन उन्होंने सुना कि गौतम गौत्रीय महात्मा काक्षीवान् के पुत्र परम उदार चण्डकौशिक मुनि तपस्या से उपरत होकर अकस्मात् इधर आ गये हैं और एक वृक्ष के नीचे बैठे हैं। यह समाचार पाकर राजा बृहद्रथ अपनी दोनों पत्नियों (एवं पुरवासियों) के साथ उनके पास गये तथा सब प्रकार के रत्नों (मुनिजनोचित उत्कृष्ट वस्तृओं) की भेंट देकर उन्हें संतुष्ट किया। महर्षि ने भी यथोचित बर्ताव द्वारा बृहद्रथ को प्रसन्न किया। उन महात्मा की आज्ञा पाकर राजा उनके निकट बैठे। उस समय ब्रह्मर्षि चण्डकौशिक ने उन से पूछा- ‘राजन्! अपनी दोनों पत्नियों और पुरवासियों के साथ यहाँ तुम्हारा आगमन किस उद्देश्य से हुआ है?’
तब राजा ने मुनि से कहा- ‘भगवान्! मेरे कोई पुत्र नहीं है। मुनि श्रेष्ठ! लोग कहते हैं कि पुत्रहीन मनुष्य का जन्म व्यर्थ है। इस बुढ़ापे में पुत्र हीन रहकर मुझे राज्य से क्या प्रयोजन है? इसलिये अब मैं दोनों पत्नियों के साथ तपोवन रहकर तपस्या करूँगा। मुने! संतानहीन मनुष्य को न तो इस लोक में कीर्ति प्राप्त होती है और न परलोक में अक्षय स्वर्ग ही प्राप्त होती है।’ राजा के ऐसा कहने पर महर्षि को दया आ गयी। तब धैर्य से सम्पन्न और सत्यवादी मुनिवर चण्डकौशिक ने राजा बृहद्रथ से कहा- ‘उत्तम व्रत का पालन करने वाले राजेन्द्र! मैं तुम पर संतुष्ट हूँ। तुम इच्छानुसार वर माँगो।’ यह सुनकर राजा बृहद्रथ अपनी दोनों रानियों के साथ मुनि के चरणों में पड़ गये और पुत्र दर्शन से निराश होने के कारण नेत्रों से आँसू बहाते हुए गद्गद वाणी में बोले।

राजा ने कहा- भगवान्! मैं तो अब राज्य छोड़कर तपोवन की ओर चल पड़ा हूँ। मुझ अभागे और संतानहीन को वर अथवा राज्य की क्या आवश्यकता? श्रीकृष्ण कहते हैं- राजा का यह कातर वचन सुनकर मुनि की इन्द्रियाँ क्षुब्ध हो गयीं (उनका हृदय पिघल गया)। तब वे ध्यानस्थ हो गये और उसी आम्रवृक्ष की छाया में बैठे रहे। उसी समय वहाँ बैठे हुए मुनि की गोद में एक आम का फल गिरा। वह न हवा के चलने से गिरा था, न किसी तोते ने ही उस फल में अपनी चोंच गड़ायी थी। मुनि श्रेष्ठ चण्डकौशिक ने उस अनुपम फल को हाथ में ले लिया और उसे मन-ही-मन अभिमन्त्रित करके पुत्र की प्राप्ति कराने के लिये राजा को दे दिया। तत्पश्चात् उन महाज्ञानी महामुनि ने राजा से कहा- ‘राजन्! तुम्हारा मनोरथ पूर्ण हो गया। नरेश्वर! अब तुम अपनी राजधानी को लौट जाओ। महाराज! यह फल तुम्हें पुत्र प्राप्ति करायेगा, अब तुम वन में जाकर तपस्या न करो; धर्मपूर्वक प्रजा का पालन करो। यही राजाओं का धर्म है। नाना प्रकार के यज्ञों द्वारा भगवान् का यजन करो और देवराज इन्द्र को सोमरस से तृप्त करो। फिर पुत्र को राज्य सिंहासन पर बिठाकर वानप्रस्थाश्रम में आ जाना। भूपाल! मैं तुम्हारे पुत्र के लिये आठ वर देता हूँ- वह ब्राह्मण भक्त होगा, युद्ध में अजेय होगा, उसकी युद्ध विषयक रुचि कभी कम न होगी। वह अतिथियों का प्रेमी होगा, दीन-दुखियों पर उसकी सदा कृपा-दृष्टि बनी रहेगी, उसका बल महान् होगा, लोक में उसकी अक्षय कीर्ति का विस्तार होगा और प्रजाजनों पर उसका सदा स्नेह बना रहेगा।’
इस प्रकार चण्डकौशिक मुनि ने उसके लिये ये आठ वर दिये। मुनि का यह वचन सुनकर उन परम बुद्धिमान् राजा बृहद्रथ ने उनके दोनों चरणों में मस्तक रखकर प्रणाम किया और अपने घर को लौट गये। भरतश्रेष्ठ! उन उत्तम नरेश ने उचित काल का विचार करके दोनों पत्नियों के लिये वह एक फल दे दिया। उन दोनों शुभस्वरूपा रानियों ने उस आम के दो टुकड़े करके एक-एक टुकड़ा खा लिया। होने वाली बात होकर ही रहती है, इसलिये तथा मुनि की सत्यवादिता के प्रभाव से वह फल खाने के कारण दोनों रानियों के गर्भ रह गये। उन्हें गर्भवती हुई देखकर राजा को बड़ी प्रसन्नता हुई। महाप्राज्ञ युधिष्ठिर! प्रसवकाल पूर्ण होने पर उन दोनों रानियों ने यथासमय अपने गर्भ से शरीर का एक-एक टुकड़ा पैदा किया। प्रत्येक टुकड़े में एक आँख, एक हाथ, एक पैर, आधा पेट, आधा मुँह और कटि के नीचे का आधा भाग था। एक शरीर के उन टुकड़ों को देखकर वे दोनों भय के मारे थर-थर काँपने लगीं। उनका हृदय उद्विग्न हो उठा; अबला ही तो थीं। उन दोनों बहिनों ने अत्यन्त दुखी होकर परस्पर सलाह करके उन दोनों टुकड़ों को, जिनमें जीव तथा प्राण विद्यमान थे, त्याग दिया। उन दोनों की धायें गर्भ के उन टुकड़ों को कपड़े से ढककर अन्तःपुर के दरवाजे से बाहर निकलीं और चौराहे पर फेंक कर चलीं गयीं। पुरुषसिंह! चौराहे पर फेंके हुए उन टुकड़ों को रक्त और मांस खाने वाले जरा नाम की एक राक्षसी ने उठा लिया

विधाता के विधान से प्रेरित होकर उस राक्षसी ने उन दोनों टुकड़ों को सुविधापूर्वक ले जाने योग्य बनाने की इच्छा से उस समय जोड़ दिया। नरश्रेष्ठ! उन टुकड़ों का परस्पर संयोग होते ही एक शरीरधारी वीर कुमार बन गया। राजन्! यह देखकर राक्षसी के नेत्र आश्चर्य से खिल उठे। उसे वह शिशु वज्र के सारतत्त्व का बना जान पड़ा। राक्षसी उसे उठाकर ले जाने में असमर्थ हो गयी। उस बालक ने अपने लाल हथेली वाले हाथों की मुट्ठी बाँधकर मुँह में डाल ली और अत्यन्त क्रुद्ध होकर जल से भरे मेघ की भाँति गम्भीर स्वर से रोना शुरू कर दिया। परंतप नरव्याघ्र! बालक के उस रोने-चिल्लाने के शब्द से रनिवास की सब स्त्रियाँ घबरा उठीं तथा राजा के साथ सहसा बाहर निकलीं। दूध से भरे हुए स्तनों वाली वे दोनों अबला रानियाँ भी, जो पुत्र प्राप्ति की आशा छोड़ चुकी थीं, मलिन मुख हो सहसा बाहर निकल आयीं। उन दोनों रानियों को उस प्रकार उदास, राजा को संतान पाने के लिये उत्सुक तथा उस बालक को अत्यन्त बलवान् देखकर राक्षसी ने सोचा, ‘मैं इस राजा के राज्य में रहती हूँ। यह पुत्र की इच्छा रखता है; अतः इस धर्मात्मा तथा महात्मा नरेश के बालक पुत्र की हत्या करना मेरे लिये उचित नहीं है’। ऐसा विचार कर उस राक्षसी ने मानवी का रूप धारण किया और जैसे मेघमाला सूर्य को धारण करे, उसी प्रकार वह उस बालक को गोद में उठाकर भूपाल से बोली।
राक्षसी ने कहा- 'बृहद्रथ! यह तुम्हारा पुत्र है, जिसे मैंने तुम्हें दिया है। तुम इसे ग्रहण करो। ब्रह्मर्षि के वरदान एवं आशीर्वाद से तुम्हारी दोनों पत्नियों के गर्भ से इसका जन्म हुआ है। धायों ने इसे घर के बाहर लाकर डाल दिया था; किंतु मैंने इसकी रक्षा की है।
श्रीकृष्ण कहते हैं- भरतकुलभूषण! तब काशिराज की उन दोनों शुभलक्षणा कन्याओं उस बालक को तुरंत गोद में लेकर उसे स्तनों के दूध से सींच दिया। यह सब देख-सुनकर राजा के हर्ष की सीमा न रही। उन्होंने सुवर्ण की-सी कान्ति वाली उस रक्षासी से, जो स्वरूप से राक्षसी नहीं जान पड़ती थी, इस प्रकार पूछा।
राजा ने कहा- कमल के भीतरी भाग के समान मनोहर कान्ति वाली कल्याणी! मुझे पुत्र प्रदान करने वाली तुम कौन हो? बताओ। मुझे तो ऐसा जान पड़ता है कि तुम इच्छानुसार विचरने वाली कोई देवी हो।


जरा राक्षसी का अपना परिचय देना और उसी के नाम पर बालक का नामकरण होनाराक्षसी ने कहा- राजेन्द्र! तुम्हारा कल्याण हो। मेरा नाम जरा है। मैं इच्छानुसार रूप धारण करने वाली राक्षसी हूँ और तुम्हारे घर में पूजित हो सुखपूर्वक रहती चली आयी हूँ। मैं मनुष्यों के घर-घर में सदा मौजूद रहती हूँ। कहने को तो मैं राक्षसी ही हूँ ; किंतु पूर्वकाल में ब्रह्मा जी ने गृहदेवी के नाम से मेरी सृष्टि की थी। और उन्होंने मुझे दानवों के विनाश के लिये नियुक्त किया था। मैं दिव्य रूप धारण करने वाली हूँ। जो अपने घर की दीवार पर मुझे अनेक पुत्रों सहित युवती स्त्री के रूप में भक्तिपूर्वक लिखता है (मेरा चित्र अंकित करता है), उसके घर में सदा वृद्धि होती है; अन्यथा उसे हानि उठानी पड़ती है। प्रभो! मैं तुम्हारे घर में रहकर सदा पूजित होती चली आयी हूँ। एवं तुम्हारे घर की दीवारों पर मेरा ऐसा चित्र अंकित किया गया है, जिसमें मैं अनेक पुत्रों से घिरी हुई खड़ी हूँ। उस चित्र के रूप में मेरा गन्ध, पुष्प, धूप और भक्ष्य-भोज्य पदार्थों द्वारा भलीभाँति पूजन होता आ रहा है। अतः मैं उस पूजन के बदले तुम्हारा कोई उपकार करने की बात सदा सोचती रहती थी।
धर्मात्मन्! मैंने तुम्हारे पुत्र के शरीर के इन दोनों टुकड़ों को देखा और दोनों को जोड़ दिया। महाराज! दैववश तुम्हारे भाग्य से ही उन टुकड़ों के जुड़ने से यह राजकुमार प्रकट हो गया है। मैं तो इसमें केवल निमित्तमात्र बन गयी हूँ। राजन्! अब इस बालक के लिये जो आवश्यक संस्कार हैं, उन्हें करो। यह इस संसार में मेरे ही नाम से विख्यात होगा।। मुझमें सुमेरु पर्वत को भी निगल जाने की शक्ति है; फिर तुम्हारे इस बच्चे को खा जाना कौन बड़ी बात है? किंतु तुम्हारे घर में जो मेरी भली-भाँति पूजा होती आयी है, उसी से संतुष्ट होकर मैंने तुम्हें यह बालक समर्पित किया है।
श्रीकृष्ण कहते हैं- राजन्! ऐसा कहकर जरा राक्षसी वहीं अन्तर्धान हो गयी और राजा उस बालक को लेकर अपने महल में चले आये। उस समय राजा ने उस बालक के जातकर्म आदि सभी आवश्यक संस्कार सम्पन्न किये और मगध देश में जरा राक्षसी (गृहदेवी) के पूजन का महान् उत्सव मनाने की आज्ञा दी। ब्रह्मा जी के समान प्रभावशाली राजा बृहद्रथ ने उस बालक का नाम रखते हुए कहा- ‘इसको जरा ने संधित किया (जोड़ा) है, इसलिये इसका नाम जरासंध होगा’। मगधराज का वह महातेजस्वी बालक माता-पिता को आनन्द प्रदान करते हुए आकार और बल से सम्पन्न हो घी की आहुति दी आने से प्रज्वलित हुई अग्नि और शुक्ल पक्ष के चन्द्रमा की भाँति दिनों-दिन बढ़ने लगा।


चण्डकौशिक मुनि के द्वारा जरासंध का भविष्य कथन तथा पिता के द्वारा उसका राज्याभिषेक करके वन में जानाश्रीकृष्ण कहते हैं- राजन्! कुछ काल के पश्चात् महातपस्वी भगवान् चण्डकौशिक मुनि पुनः मगधदेश में घूमते हुए आये। उनके आगमन से राजा बृहद्रथ को बड़ी प्रसन्नता हुई। वे मन्त्री, अग्रगामी सेवक, रानी तथा पुत्र के साथ मुनि के पास गये। भारत! पाद्य, अर्घ्य और आचमनीय आदि के द्वारा राजा ने महर्षि का पूजन किया और अपने सारे राज्य के सहित पुत्र को उन्हें सौंप दिया। महाराज! राजा की ओर से प्राप्त हुई उस पूजा को स्वीकार करके ऐश्वर्यशाली महर्षि ने मगध नरेश को सम्बोधित करके प्रसन्नचित्त से कहा- ‘राजन्! जरासंध के जन्म से लेकर अब तक की सारी बातें मुझे दिव्य दृष्टि से ज्ञात हो चुकी हैं। राजेन्द्र! अब यह सुनो कि तुम्हारा पुत्र भविष्य में कैसा होग? इस में रूप, सत्त्व, बल और ओज का विशेष आविर्भाव होगा। इस में संदेह नहीं कि तुम्हारा यह पुत्र साम्राज्य लक्ष्मी से सम्पन्न होगा। यह पराक्रमयुक्त होकर सम्पूर्ण अभीष्ट वस्तुओं को प्राप्त कर लेगा। जैसे उड़ते हुए गरूड़ के वेग को दूसरे पक्षी नहीं पा सकते, उसी प्रकार इस बलवान् राजकुमार के शौर्य का अनुसरण दूसरे राजा नहीं कर सकेंगे। जो लोग इस से शत्रुता करेंगे, वे नष्ट हो जायँगे।
महीपते! जैसे नदी का वेग किसी पर्वत को पीड़ा नहीं पहुँचा सकता, उसी प्रकार देवताओं के छोड़े हुए अस्त्र-शस्त्र भी इसे चोट नही पहुँचा सकेंगे। जिनके मस्तक पर राज्याभिषेक हुआ है, उन सभी राजाओें के ऊपर रहकर यह अपने तेज से प्रकाशित होता रहेगा। जैसे सूर्य समस्त ग्रह-नक्षत्रों की कान्ति हर लेते हैं, उसी प्रकार यह राजकुमार समस्त राजाओं के तेज को तिरस्कृत कर देगा। जैसे फतिंगे आग में जलकर भस्म हो जाते हैं, उसी प्रकार सेना और सवारियों से भरे-पूरे समृद्धिशाली नरेश भी इससे टक्कर लेते ही नष्ट हो जायँगे यह समस्त राजाओं की संग्रहीत सम्पदाओं को उसी प्रकार अपने अधिकार में कर लेगा, जैसे नदों और नदियों का अधिपति समुद्र वर्षा-ऋतु में बढ़े हुए जल वाली नदियों को अपने में मिला लेता है। यह महाबली राजकुमार चारों वर्णों को भली-भाँति धारण करेगा (उन्हें आश्रय देगा;) ठीक वैसे ही, जैसे सभी प्रकार के धान्यों को धारण करने वाली समृद्धिशालिनी पृथ्वी शुभ और अशुभ सब को आश्रय देती है।
जैसे सब देहधारी समस्त प्राणियों के आत्मारूप वायुदेव के अधीन होते हैं, उसी प्रकार सभी नरेश इस की आज्ञा के अधीन होंगे। यह मगधराज सम्पूर्ण लोकों में अत्यन्त बलवान् होगा और त्रिपुरासुर का नाश करने वाले सर्वदुःखहारी महादेव रुद्र की आराधना करके उनका प्रत्यक्ष दर्शन प्राप्त करेगा।’ शत्रुसूदन नरेश! ऐसा कहकर अपने कार्य के चिन्तन में लगे हुए मुनि ने राजा बृहद्रथ को विदा कर दिया। राजधानी में प्रवेश करके अपने जाति-भाइयों और सगे-सम्बन्धियों से घिरे हुए मगध नरेश बृहद्रथ ने उसी समय जरासंध का राज्याभिषेक कर दिया। ऐसा करके उन्हें बड़ा संतोष हुआ। जरासंध अभिषेक हो जाने पर महाराज बृहद्रथ अपनी दोनों पत्नियों के साथ तपोवन में चले गये।

महाराज! दोनों माताओं और पिता के वनवासी हो जाने पर जरासंध अपने पराक्रम से समस्त राजाओें को वश में कर लिया। वैशम्पायन जी कहते हैं- जनमेजय! तदनन्तर दीर्घकाल तक तपोवन में रहकर तपस्या करते हुए महाराज बृहद्रथ अपनी पत्नियों के साथ स्वर्गवासी हो गये। इधर जरासंध भी चण्डकौशिक मुनि के कथनानुसार भगवान् शंकर से सारा वरदान पाकर राज्य की रक्षा करने लगा। वसुदेवनन्दन श्रीकृष्ण के द्वारा अपने जामाता राजा कंस के मारे जाने पर श्रीकृष्ण के साथ उसका वैर बहुत बढ़ गया। भारत! उसी वैर के कारण बलवान् मगधराज ने अपनी गदा निन्यानबे बार घुमाकर गिरिव्रज से मथुरा की ओर फेंकी।
उन दिनों अद्भुत कर्म करने वाले श्रीकृष्ण मथुरा में ही रहते थे। वह उत्तम गदा निन्यानबे योजन दूर मथुरा में जाकर गिरी। पुरवासियों ने उसे देखकर उसकी सूचना भगवान् श्रीकृष्ण को दी। मथुरा के समीप का वह स्थान, जहाँ गदा गिरि थी, गदावसान के नाम से विख्यात हुआ। जरासंध को सलाह देने के लिये बुद्धिमानों में श्रेष्ठ तथा नीतिशास्त्र में निपुण दो मन्त्री थे, जो हंस और डिम्भक के नाम से विख्यात थे। वे दोनों किसी भी शस्त्र से मरने वाले नहीं थे। जनमेजय! उन दोनों महाबली वीरों का परिचय मैंने तुम्हें पहले ही दे दिया है। मेरा ऐसा विश्वास है, जरासंध और वे तीनों मिलकर तीनों लोकों का सामना करने के लिये पर्याप्त थे। वीरवर महाराज! इस प्रकार नीति का पालन करने के लिये ही उस समय बलवान् कुकुर, अन्धक और वृष्णि वंश के योद्धाओं ने जरासंध की उपेक्षा कर दी।


श्रीकृष्ण कहते हैं- धर्मराज! जरासंध के मुख्य सहायक हंस और डिम्भक यमुना जी में डूब मरे। कंस भी अपने सेवकों और सहायकों सहित काल के गाल में चला गया। अब जरासंध के नाश का यह उचित अवसर आ पहुँचा है। युद्ध में तो सम्पूर्ण देवता और असुर भी उसे जीत नहीं सकते, अतः मेरी समझ में यही आता है कि उसे बाहुयुद्ध के द्वारा जीतना चाहिये। मुझ में नीति है, भीमसेन में बल है और अर्जुन हम दोनों की रक्षा करने वाले हैं; उसी प्रकार हम तीनों मिलकर जरासंध के वध का काम पूरा कर लेंगे। जब हम तीनों एकान्त में राजा जरासंध से मिलेंगे, तब वह हम तीनों में से किसी एक के साथ द्वन्द्व युद्ध करना स्वीकार कर लेगा; इस में संदेह नहीं है। अपमान के भय से, बड़े योद्धा भीमसेन के साथ लड़ने के लोभ से तथा अपने बाहुबल से घमंड में चूर होने से जरासंध निश्चय ही भीमसेन के साथ युद्ध करने को उद्यत होगा। जैसे उत्पन्न हुए सम्पूर्ण जगत् के विनाश के लिये एक ही यमराज काफी हैं, उसी प्रकार महाबली महाबाहु भीमसेन जरासंध के वध के लिये पर्याप्त हैं। राजन्! यदि आप मेरे हृदय को जानते हैं और यदि आपका मुझ पर विश्वास है तो भीमसेन और अर्जुन को शीघ्र ही धरोहर के रूप में मुझे दे दीजिये।
वैशम्पायन जी कहते हैं- जनमेजय! भगवान् के ऐसा कहने पर वहाँ खड़े हुए भीमसेन और अर्जुन का मुख प्रसन्नता से खिल उठा। उस समय उन दोनों की ओर देखकर युधिष्ठिर ने इस प्रकार उत्तर दिया।
युधिष्ठिर बोले- अपनी मर्यादा से कभी च्युत न होने वाले शत्रुसूदन अच्युत! आप ऐसी बात न कहें, न कहें। आप सब पाण्डवों के स्वामी हैं, रक्षक हैं; हम सब लोग आपकी शरण में हैं। गोविन्द! आप जैसा कहते हैं, वह सब ठीक है। जिन की राज्य लक्ष्मी विमुख हो चुकी है, उनके सम्मुख आप आते ही नहीं हैं। आप की आज्ञा के अनुसार चलने मात्र से मैं यह मानता हूँ कि जरासंध मारा गया। समस्त राजा उसकी कैद से छुटकारा पा गये और मेरा राजसूय यज्ञ भी पूरा हो गया। जगन्नाथ! पुरुषोत्तम! आप सावधान होकर वही उपाय कीजिये, जिससे यह कार्य शीघ्र ही पूरा हो जाय। जैसे धर्म, काम और अर्थ से रहित रोगातुर मनुष्य अत्यन्त दुखी हो जीवन से हाथ धो बैठता है, उसी प्रकार मैं भी आप तीनों के बिना जीविन नहीं रह सकता। श्रीकृष्ण के बिना अर्जुन और पाण्डुपुत्र अर्जुन के बिना श्रीकृष्ण नहीं रह सकते। इन दोनों कृष्णनामधारी वीरों के लिये लोक में कोई भी अजेय नहीं है; ऐसा मेरा विश्वास है। यह बलवानों में श्रेष्ठ महायशस्वी कान्तिमान् वीर भीमसेन भी आप दोनों के साथ रहकर क्या नहीं कर सकता? चतुर सेनापतियों द्वारा अच्छी तरह संचालित की हुई सेना उत्तम कार्य करती है, अन्यथा उस सेना को अंधी और जड़ कहते हैं; अतः नीतिनिपुण पुरुषों द्वारा ही सेना का संचालन होना चाहिये।  

विधान के ज्ञाता लोक विख्यात महापुरुष श्रीगोविन्द की शरण लेकर कार्यसिद्धि के लिये प्रयत्न करते हैं। इसी प्रकार सब के लिये यह उचित है कि कार्य और प्रयोजन की सिद्धि के लिये सभी कार्यों में बुद्धि, नीति, बल, प्रयत्न और उपाय से युक्त श्रीकृष्ण को ही आगे रखे। यदुश्रेष्ठ! इसी प्रकार समस्त कार्यों की सिद्धि के लिये आप का आश्रय लेना परम आवश्‍यक है। अर्जुन आप श्रीकृष्ण का अनुसरण करें और भीमसेन अर्जुन का। नीति, विजय और बल तीनों मिलकर पराक्रम करें, तो उन्हें अवश्य सिद्धि प्राप्त होगी।
वैशम्पायन जी कहते हैं- जनमेजय! युधिष्ठिर के ऐसा कहने पर वे सब महातेजस्वी भाई- श्रीकृष्ण, अर्जुन और भीमसेन मगधराज जरासंध से भिड़ने के लिये उसकी राजधानी की ओर चल दिये। उन्होंने तेजस्वी स्नातक ब्राह्मणों के से वस्त्र पहनकर उनके द्वारा अपने क्षत्रिय रूप को छिपाकर यात्रा की। उस समय हितैषी सुहृदों ने मनोहर वचनों द्वारा उन सबका अभिनन्दन किया। जरासंध के प्रति रोष के कारण वे प्रज्वलित से हो रहे थे। जाति भाइयों के उद्धार के लिये उनका महान् तेज प्रकट हुआ था। उस समय सूर्य, चन्द्रमा और अग्नि के समान तेजस्वी शरीर वाले उन तीनों का स्वरूप अत्यन्त उद्भासित हो रहा था। एक ही कार्य के लिये उद्यत हुए और युद्ध में कभी पराजित न होने वाले उन दोनों (कृष्णों को अर्थात् नर-नारायण-रूप कृष्ण और अर्जुन) को भीमसेन को आगे लिये जाते देख युधिष्ठिर को यह निश्चय हो गया कि जरासंध अवश्य मारा जायगा। क्योंकि वे दोनों महात्मा निमेष-उन्मेष से लेकर महाप्रलय पर्यन्त समस्त कार्यों के नियन्ता तथा धर्म, काम और अर्थ साधन में लगे हुए लोगों को तत्सम्बन्धी कार्यों में लगाने वाले ईश्वर (नर-नारायण) हैं। वे तीनों कुरुदेश से प्रस्थित हो कुरुजांगल के बीच से होते हुए रमणीय पद्मसरोवर पर पहुँचे। फिर कालकूट पर्वत को लाँघकर गण्डकी, महाशोण, सदानीरा एवं एक पर्वत तक प्रदेश की सब नदियों को क्रमशः पार करते हुए आगे बढ़ते गये। इससे पहले मार्ग में उन्होंने रमणीय सरयू नदी पार करके पूर्वी कोसल प्रदेश में भी पदार्षण किया था। कोसल पार करके बहुत-सी नदियों का अवलोकन करते हुए वे मिथिला में गये। गंगा और शोणभद्र को पार करके वे तीनों अच्युत वीर पूर्वाभिमुख होकर चलने लगे। उन्होंने कुश एवं चीर से ही अपने शरीर को ढक रखा था। जाते-जाते वे मगध क्षेत्र की सीमा में पहुँच गये। फिर सदा गोधन से भरे-पूरे, जल से परिपूर्ण तथा सुन्दर वृक्षों से सुशोभित गोरथ पर्वत पर पहुँचकर उन्होंने मगध की राजधानी को देखा।


श्रीकृष्ण द्वारा मगध की राजधानी की प्रशंसा, चैत्यक पर्वत शिखर और नगाड़ों को तोड़-फोड़कर तीनों का नगर एवं राजभवन में प्रवेश तथा श्रीकृष्ण और जरासंध का संवादश्रीकृष्ण बोले- कुन्तीनन्दन! देखो, वह मगध देश की सुन्दर एवं विशाल राजधानी कैसी शोभा पा रही है। वहाँ पशुओं की अधिकता है। जल की भी सदा पूर्ण सुविधा रहती है। यहाँ भरा-पूरा यह नगर बड़ा मनोहर प्रतीत होता है। तात! यहाँ विहारोपयोगी विपुल, वराह, वृषभ (ऋषभ), ऋषिगिरि (मातंग) तथा पाँचवाँ चैत्यक नाम पर्वत है। बड़े बडे़ शिखर वाले ये पाँचों सुन्दर पर्वत शीतल छाया वाले वृक्षों से सुशोभित हैं और एक साथ मिलकर एक-दूसरे के शरीर का स्पर्श करते हुए मानो गिरिव्रज नगर की रक्षा कर रहे हैं। वहाँ लोध नामक वृक्षों के कई मनोहर वन हैं, जिनसे वे पाँचों पर्वत ढके हुए से जान पड़ते हैं। उनकी शाखाओं के अग्रभाग में फूल ही फूल दिखायी देते है। लोधों के ये सुगन्धित वन कामीजनों को बहुत प्रिय हैं। यहीं अत्यन्त कठोर व्रत का पालन करने वाले महामना गौतम ने उशीनर देश की शूद्रजातीय कन्या के गर्भ से काक्षीवान् आदि पुत्रों को उत्पन्न किया था। इसी कारण वह गौतम मुनि राजाओं के प्रेम से वहाँ आश्रम में रहता तथा मगधदेशीय राजवंश की सेवा करता है। अर्जुन! पूर्वकाल में अंग-वंग आदि महाबली राजा भी गौतम के घर में आकर आनन्दपूर्वक रहते थे।
पार्थ! गौतम के आश्रम के निकट लहलहाती हुई पीपल और लोधों की इन सुन्दर एवं मनोरम वनपंक्तियों को तो देखा। यहाँ अर्बुद और शक्रवापी नाम वाले दो नाग रहते हैं, जो अपने शत्रुओं को संतप्त करने वाले हैं। यहीं स्वस्तिक नाग और मणि नाग के भी उत्तम भवन हैं। मनु ने मगध देश के निवासियों को मेघों के लिये अपरिहार्य (अनुग्राह्य) कर दिया है; (अतः वहाँ सदा ही बादल समय पर यथेष्ट वर्षा करते हैं)। चण्डकौशिक मुनि और मणिमान नाग भी मगध देश पर अनुग्रह कर चुके हैं। श्वेतवर्ण के वृषभ, विपुल, वाराह, गिरिश्रेष्ठ चैत्यक तथा मातंग गिरि- इन सभी श्रेष्ठ पर्वतों पर सम्पूर्ण सिद्धों के विशाल भवन हैं तथा यतियों, मुनियों और महात्माओं के बहुत से आश्रम हैं। वृषभ, महापराक्रमी तमाल, गन्धर्वों, राक्षसों तथा नागों के भी निवास स्थान उन पर्वतों की शोभा बढ़ाते हैं। इस प्रकार चारों ओर से दुर्धर्ष उस रमणीय नगर को पाकर जरासंध को यह अभिमान बना रहता है कि मुझे अनुपम अर्थसिद्धि प्राप्त होगी। आज हम लोग उसके घर पर ही चलकर उसका सारा घमंड हर लेंगे।
वैशम्पायन जी कहते हैं- जनमेजय! ऐसी बातें करते हुए वे सभी महातेजस्वी भाई श्रीकृष्ण, अर्जुन और भीमसेन मगध की राजधानी में प्रवेश करने के लिये चल पड़े। वह नगर चारों वर्णों के लोगों से भरा-पूरा था। उसमें रहने वाले सभी लोग हष्ट-पुष्ट दिखायी देते थे। वहाँ अधिकाधिक उत्सव होते रहते थे। कोई भी उसको जीत नहीं सकता था। ऐसे गिरिव्रज के निकट वे तीनों जा पहुँचे। वे मुख्य फाटक पर न जाकर नगर के चैत्यक नामक ऊँचे पर्वत पर चले गये। उस नगर में निवास करने वाले मनुष्य तथा बृहद्रथ परिवार के लोग उस पर्वत की पूजा किया करते थे। मगध देश की प्रजा को यह चैत्यक पर्वत बहुत ही प्रिय था।

‘महाबाहु केशव! अब शाल्व की ओर से कोमलता और मित्रभाव हटा लीजिये। इसे मार डालिये, जीवित न रहने दीजिये। शत्रुहन्ता वीरवर! आपको सारा पराक्रम लगाकर इस शत्रु का वध कर डालना चाहिये। कोई कितना ही बलवान क्‍यों न हो, उसे अपने दुर्बल शत्रु की भी अवहेलना नहीं करना चाहिये। कोई शत्रु अपने घर में आसन पर बैठा हो (युद्ध न करना चाहता हो), तो भी उसे नष्ट करने से चूकना नहीं चाहिये; फिर जो संग्राम में युद्ध करने के लिये खड़ा हो, उसकी तो बात ही क्या है? अतः पुरुषसिंह! प्रभो! आप सभी उपायों से इस शत्रु को मार डालिये। वृष्णिवंशावतंस! इस कार्य में आपको पुनः विलम्ब नहीं करना चाहिये। यह मृदुतापूर्ण उपाय से वश में आने वाला नहीं। वास्तव में यह आपका मित्र भी नहीं है; क्योंकि वीर! इसने आपके साथ युद्ध किया और द्वारकापुरी को तहस-नहस कर दिया, अतः इसको शीघ्र मार डालना चाहिये।’
कुन्तीनन्दन! सारथि के मुख से इस तरह की बातें सुनकर मैंने सोचा, यह ठीक ही तो कहता है। यह विचार कर, मैंने शाल्वराज का वध करने और सौभ विमान को गिराने के लिये युद्ध में मन लगा दिया।'
वीर! तत्पश्चात मैंने दारुक से कहा- ‘सारथे! दो घड़ी और ठहरो (फिर तुम्हारी इच्छा पूरी हो जायेगी)।' तदनन्तर मैंने कहीं भी कुण्ठित न होने वाले, दिव्य, अभेद्य, अत्यन्त शक्तिशाली, सब कुछ सहन करने में समर्थ, प्रिय तथा परमकान्तिमान आग्नेय शस्त्र का अपने धनुष पर संधान किया। वह अस्त्र युद्ध में दानवों का अन्त करने वाला था। इतना ही नहीं, वह यक्षों, राक्षसों, दानवों तथा विपक्षी राजाओं को भी भस्म कर डालने वाला और महान था। वह आग्नेयास्त्र (सुदर्शन) चक्र के रूप में था। इसके परिधि भाग में सब तीखे छुरे लगे हुए थे। वह उज्ज्वल अस्त्र काल, यम और अन्त के समान भयंकर था। उस शत्रुनाशक अनुपम अस्त्र को अभिमन्त्रि करके मैंने कहा- ‘तुम अपनी शक्ति से सौभ विमान और उस पर रहने वाले मेरे शत्रुओं को मार डालो।' ऐसा कहकर अपने बाहुबल से रोषपूर्वक मैंने वह अस्त्र सौभ विमान की ओर चलाया।
आकाश में जाते ही उस सुदर्शन चक्र का स्वरूप प्रलयकाल में उगने वाले द्वितीय सूर्य के भाँति प्रकाशित हो उठा। उस दिव्यास्त्र ने सौभ नगर में पहुँचकर उसे श्रीहीन कर दिया और जैसे आरा ऊँचे काठ को चीर डालता है, उसी प्रकार सौभ विेमान को बीच से काट डाला। सुदर्शन चक्र की शक्ति से कटकर दो टुकड़ों में बँटा हुआ सौभ विमान महादेव जी के बाणों से छिन्न-भिन्न हुए त्रिपुर की भाँति पृथ्वी पर गिर पड़ा। सौभ विमान के गिरने पर चक्र फिर से मेरे हाथों में आ गया। मैंने फिर उसे लेकर वेगपूर्वक चलाया और कहा- ‘अब की बार शाल्व को मारने के लिये तुम्हें छोड़ रहा हूँ।' तब उस चक्र ने उस महासमर में बड़ी भारी गदा घुमाने वाले शाल्व के सहसा दो टुकड़े कर दिये और वह तेज से प्रज्वलित हो उठा। वीर शाल्व के मारे जाने पर दानवों के मन मे भय समा गया। मेरे बाणों से पीड़त हो हाहाकार करते हुए वे सब दिशाओं में भाग गये।

तब मैंने सौभ विमान के समीप अपने रथ को खड़ा करके प्रसन्नतापूर्वक शंख बजाकर सभी सुहृदों को हर्ष में निमग्न कर दिया। मेरु पर्वत के शिखर के समान आकृति वाले सौभ नगर की अट्टालिका और गोपुर सभी नष्ट हो गये। उसे जलते देख उस पर रहने वाली स्त्रियाँ इधर-उधर भाग गयीं। धर्मराज! इस प्रकार सौभ विमान तथा राजा शाल्व को नष्ट करके मैं पुनः आनर्त नगर (द्वारका) में लौट आया और सुहृदों का हर्ष बढ़ाया। राजन! यही कारण है, जिससे मैं उन दिनों हस्तिनापुर में न आ सका। शत्रुवीरों का नाश करने वाले धर्मराज! मेरे आने पर या तो जुआ नहीं होता या दुर्योधन जीवित नहीं रह पाता। जैसे बाँध टूट जाने पर पानी को कोई रोक नहीं सकता, उसी प्रकार आज जबकि सब कुछ बिगड़ चुका है, तब मैं क्या कर सकूँगा।
वैशम्पायन जी कहते है- जनमेजय। ऐसा कहकर पुरुषों मे श्रेष्ठ महाबाहु श्रीमान मधुसूदन कुरुनन्दन युधिष्ठिर की आज्ञा लेकर द्वारका की ओर चल पड़े। महाबाहु श्रीकृष्ण ने धर्मराज युधिष्ठिर को प्रणाम किया। राजा युधिष्ठिर तथा भीम ने बड़ी-बड़ी भुजाओं वाले श्रीकृष्ण का सिर सूँघा। अर्जुन ने उनको गले से लगाया और नकुल-सहदेव ने उनके चरणों में प्रणाम किया। पुरोहित धौम्य जी ने उनका सम्मान किया तथा द्रौपदी ने अपने आँसुओं से उनकी अर्चना की। पाण्डवों से सम्मानित श्रीकृष्ण सुभद्रा और अभिमन्यु को अपने सुवर्णमय रथ पर बैठाकर स्वयं भी उस पर आरूढ़ हुए। उस रथ में शैव्य और सुग्रीव नामक घोड़े जुते हुए थे और वह सूर्य के समान तेजस्वी प्रतीत होता था।
युधिष्ठिर को आश्वासन देकर श्रीकृष्ण उसी रथ के द्वारा द्वारकापुरी की ओर चल दिये। श्रीकृष्ण के चले जाने पर द्रुपदपुत्र धृष्टद्युम्न ने द्रौपदीकुमारों को साथ ले अपनी राजधानी को प्रस्थान किया। चेदिराज धृष्टकेतु भी अपनी बहिन करेणुमति को, जो नकुल की भार्या थी, साथ ले पाण्डवों से मिल-जुलकर अपनी सुरम्य राजधानी शुक्तीमतीपुरी को चले गये। भारत! केकयराजकुमार भी अमित तेजस्वी कुन्तीनन्दन युधिष्ठिर की आज्ञा पा समस्त पाण्डवों से विदा लेकर अपने नगर को चले गये। युधिष्ठिर के राज्य में रहने वाले ब्राह्मण तथा वैश्य बारंबार विदा करने पर भी पाण्डवों को छोड़कर जाना नहीं चाहते थे। भरतवंशभूषण महाराज जनमेजय! उस समय काम्यकवन में उन महात्माओं का बड़ा अद्भुत सम्मेलन जुटा था। तदनन्तर महात्मा युधिष्ठिर ने सब ब्राह्मणों की अनुमति से अपने सेवकों को समय पर आज्ञा दी- ‘रथों को जोतकर तैयार करो।'

वैशम्पायन जी कहते हैं- जनमेजय! यादव कुल के अधिपति भगवान श्रीकृष्ण के चले जाने पर युधिष्ठिर, भीमसेन, अर्जुन, नकुल, सहदेव, द्रौपदी और पुरोहित धौम्य उत्तम घोड़ों से जुते हुए बहुमूल्य रथों पर बैठे। फिर भूतनाथ भगवान शंकर के समान सुशोभित होने वाले वे सभी वीर एक-दूसरे वन में जाने के लिये उद्यत हुए। वेद-वेदांग और मंत्र के जानने वाले ब्राह्मणों को सोने की मुद्राएँ, वस्त्र तथा गौएँ प्रदान करके उन्होंने यात्रा प्रारम्भ की। भगवान श्रीकृष्ण के साथ बीस सेवक अस्त्र-शस्त्रों से सुसज्ज्ति हो धनुष, तेजस्वी बाण, शस्त्र, डोरी, यन्त्र और अनेक प्रकार के सहायक लेकर पहले ही पश्चिम दिशा में स्थित द्वारकापुरी की ओर चले गये थे। तदनन्तर सारथि इन्द्रसेन राजकुमारी सुभद्रा के वस्त्र, आभूषण, धायों तथा दासियों को लेकर तुरंत ही रथ के द्वारा द्वारकापुरी को चल दिया। इसके बाद उदारहृदय वाले पुरवासियों ने कुरुश्रेष्ठ युधिष्ठिर के पास जा उनकी परिक्रमा की। कुरुजांगल देश के ब्राह्मण तथा सभी लोगों ने उनसे प्रसन्नतापूर्वक बातचीत की। अपने भाइयों सहित धर्मराज युधिष्ठिर ने भी प्रसन्न होकर उन सबसे वार्तालाप किया। कुरुजांगल देश के उस जनसमुदाय को देखकर महात्मा राजा युधिष्ठिर थोड़ी देर के लिये वहाँ ठहर गये। जैसे पिता का अपने पुत्रों पर वात्सल्य भाव होता है, उसी प्रकार कुरुश्रेष्ठ महात्मा युधिष्ठिर ने उन सबके प्रति अपने आन्तरिक स्नेह का परिचय दिया। वे भी उन भरतश्रेष्ठ युधिष्ठिर के प्रति वैसे ही अनुरक्त थे, जैसे पुत्र अपने पिता पर। उस महान जनसमुदाय (प्रजा) के लोग कुरुकुल के प्रमुख वीर युधिष्ठिर के पास जा उन्हें चारों ओर से घेर कर खड़े हो गये।
राजन! उस समय उन सबके मुख पर आँसुओं की धारा बह रही थी और वे वियोग के भय से भीत हो 'हा नाथ! हा धर्म!' इस प्रकार पुकारते हुए कह रहे थे- ‘कुरुवंश के श्रेष्ठ अधिपति, प्रजाजनों पर पिता का-सा स्नेह रखने वाले धर्मराज युधिष्ठिर हम सब पुत्रों, पुरवासियों तथा समस्त देशवासियों को छोड़कर अब कहाँ चले जा रहे हैं? क्रूरबुद्धि धृतराष्ट्र और दुर्योधन को धिक्कार है। सुबलपुत्र शकुनि तथा पापपूर्ण विचार रखने वाले कर्ण को भी धिक्कार है, जो पापी सदा धर्म में तत्पर रहने वाले आपका इस प्रकार अनर्थ करना चाहते हैं। जिन महात्मा ने स्वयं ही पुरुषार्थ करके महादेव जी के नगर कैलास की-सी सुषमा वाले अनुपम इन्द्रप्रस्थ नामक नगर को बसाया था, वे अचिन्यकर्मा धर्मराज युधिष्ठिर अपनी पुरी को छोड़कर अब कहाँ जा रहे हैं? महामना मय दानव ने देवताओं की सभा के समान सुशोभित होने वाली जिस अनुपम सभा का निर्माण किया था, देवताओं द्वारा रक्षित देवमाया के समान उस सभा का परित्याग करके धर्मराज युधिष्ठिर कहाँ चले जा रहे हैं?'
धर्म, अर्थ और काम के ज्ञाता उत्तम पराक्रमी अर्जुन ने उन सब प्रजाजनों को सम्बोधित करके उच्च स्वर से कहा- ‘राजा युधिष्ठिर इस वनवास की अवधि पूर्ण करके शत्रुओं का यश छीन लेंगे। आप लोग एक साथ या अलग-अलग श्रेष्ठ ब्राह्मणों, तपस्वियों तथा धर्म-अर्थ के ज्ञाता महापुरुषों को प्रसन्न करके उन सबसे यह प्रार्थना करें, जिससे हम लोगों के अभीष्ट मनोरथ की उत्तम सिद्धि हो।'
राजन! अर्जुन के ऐसा कहने पर ब्राह्मणों तथा अन्य सब वर्ण के लोगों ने एक स्वर से प्रसन्नतापूर्वक उनकी बात का अभिनन्दन किया तथा धर्मात्माओं में श्रेष्ठ युधिष्ठिर की परिक्रमा की। तदनन्तर सब लोग कुन्तीपुत्र युधिष्ठिर, भीमसेन, अर्जुन, द्रौपदी तथा नकुल-सहदेव से विदा ले एवं युधिष्ठिर की अनुमति प्रदान करके उदास होकर अपने राष्ट्र को प्रस्थित हुए।

वैशम्पायन जी कहते हैं- जनमेजय! तदनन्तर प्रजाजनों के चले जाने पर सत्यप्रतिज्ञ एवं धर्मात्मा कुन्तीनन्दन युधिष्ठिर ने अपने सब भाइयों से कहा- ‘हम लोगों को इन आगामी बारह वर्षों तक निर्जन वन में निवास करना है, अतः इस महान वन में कोई ऐसा स्थान ढूढों, जहाँ बहुत-से पशु-पक्षी निवास करते हों। जहाँ फल-फूलों की अधिकता हो, जो देखने में रमणीय एवं कल्याणकारी हो तथा जहाँ बहुत-से पुण्यात्मा पुरुष रहते हों। वह स्थान इस योग्य होना चाहिये, जहाँ हम सब लोग इन बारह वर्षों तक सुखपूर्वक रह सकें।'
धर्मराज के ऐसा कहने पर अर्जुन ने उन मनस्वी, मानगुरु युधिष्ठिर का गुरुतुल्य सम्मान करके उनसे इस प्रकार कहा। अर्जुन बोले- 'आर्य! आप स्वयं ही बड़े-बड़े ऋषियों तथा पुरुषों का संग करने वाले हैं। इस मनुष्य लोक में कोई ऐसी वस्तु नहीं है, जो आपको ज्ञात न हो। भरतश्रेष्ठ! आपने सदा द्वैपायन आदि बहुत-से ब्राह्मणों तथा महातपस्वी नारद जी की उपासना की है। जो मन और इन्द्रियों को वश में रखकर सदा सम्पूर्ण लोकों में विचरित रहते हैं। देवलोक से लेकर ब्रह्मलोक तथा गन्धर्वों और अप्सराओं के लोकों में भी उनकी पहुँच है। राजन! आप सभी ब्राह्मणों के अनुभाव और प्रभाव को जानते हैं, इसमें संशय नहीं है। राजन! आप ही श्रेय (मोक्ष) के कारण का ज्ञान रखते हैं। महाराज! आपकी जहाँ इच्छा हो, वहीं हम लोग निवास करेंगे। यह जो पवित्र जल से भरा हुआ सरोवर है, इसका नाम द्वैतवन है। यहाँ फल-फूलों की बहुलता है। देखने में यह रमणीय तथा अनेक ब्राह्मणों से सेवित है। मेरी इच्छा है कि वहीं हम लोग इन बारह वर्षों तक निवास करें। राजन! यदि आपकी अनुमति हो तो द्वैतवन के समीप रहा जाये अथवा आप दूसरे किस स्थान को उत्तम मानते हैं।'
युधिष्ठिर ने कहा- पार्थ तुमने जैसा बताया है, वही मेरा भी मत है। हम लोग पवि़त्र जल के कारण प्रसिद्ध द्वैतवन नामक विशाल सरोवर के समीप चलें।
वैशम्पायन जी कहते हैं- जनमेजय! तदनन्तर वे सभी धर्मात्मा पाण्डव बहुत-से ब्राह्मणों के साथ पवित्र द्वैतवन नामक सरोवर को चले गये। वहाँ बहुत-से अग्निहोत्री ब्राह्मणों, निरग्निकों, स्वाध्याय परायण ब्रह्मचारियों, वानप्रस्थियों, संन्यासियों, सैकड़ों कठोर व्रत का पालन करने वाले तपःसिद्ध महात्माओं तथा अन्य अनेक ब्राह्मणों ने युधिष्ठिर को घेर लिया। वहाँ पहुँचकर भरतश्रेष्ठ पाण्डवों ने बहुत-से ब्राह्मणों के साथ पवित्र एवं रमणीय द्वैतवन में प्रवेश किया। राष्ट्रपति युधिष्ठिर ने देखा, वह महान वन तमाल, ताल, आम, महुआ, नीप, कदम्ब, साल, अर्जुन और कनेर आदि वृक्षों से, जो ग्रीष्म ऋतु बीतने पर फूल धारण करते हैं, सम्पन्न हैं। उस वन में बड़े-बड़े वृक्षों की ऊँची शाखाओं पर मयूर, चातक, चकोर, बर्हिण तथा कोकिल आदि पक्षी मन को भाने वाली मीठी बोली बोलते हुए बैठे थे। राष्ट्रपति युधिष्ठिर को उस वन में पर्वतों के समान प्रतीत होने वाले मन्दोन्मत्त गजराजों के, जो एक-एक यूथ के अधिपति थे, हाथियों के साथ विचरने वाले कितने ही भारी-भारी झुंड दिखायी दिये। मनोरम भगवती (सरस्वती नदी) में स्नान करके जिनके अन्तःकरण पवित्र हो गये हैं, जो वल्कल और जटा धारण करते हैं, ऐसे धर्मात्माओं के निवासभूत उस वन में राजा ने सिद्ध-महर्षियों के अनेक समुदाय देखे।

तदनन्तर धर्मात्माओं में श्रेष्ठ एवं अमित तेजस्वी राजा युधिष्ठिर ने अपने सेवकों और भाइयों सहित रथ से उतरकर स्वर्ग में इन्द्र के समान उस वन में प्रवेश किया। उस समय उन सत्यप्रतिज्ञ मनस्वी राजसिंह युधिष्ठिर को देखने की इच्छा से सहसा बहुत-से चारण, सिद्ध एवं वनवासी महर्षि आये और उन्हें घेरकर खड़े हो गये। वहाँ आये हुए समस्त सिद्धों को प्रणाम करके धर्मात्माओं में श्रेष्ठ युधिष्ठिर उनके द्वारा भी राजा तथा देवता के समान पूजित हुए एवं दोनों हाथ जोड़कर उन्होंने समस्त श्रेष्ठ ब्राह्मणों के साथ वन के भीतर पदापर्ण किया।
उस वन में रहने वाले धर्मपरायण तपस्वियों ने उन पुण्यशील महात्मा राजा के पास जाकर उनका पिता की भाँति सम्मान किया। तत्पश्चात राजा युधिष्ठिर फूलों से लदे हुए एक महान वृक्ष के नीचे उसकी जड़ के समीप बैठे। तदनन्तर पराधीन-दशा में पड़े हुए भीम, द्रौपदी, अर्जुन, नकुल, सहदेव तथा सेवकगण सवारी छोड़कर उतर गये। वे सभी भरतश्रेष्ठ वीर महाराज युधिष्ठिर के समीप जा बैठे। जैसे महान पर्वत यूथपति के गजराजों से सुशोभित होता है, उसी प्रकार लता समूह से झुका हुआ वह महान वृक्ष वहाँ के निवास के लिये आये हुए पाँच धर्नुधर महात्मा पाण्डवों द्वारा शोभा पाने लगा।

वैशम्पायन जी कहते हैं- जनमेजय! सुख भोगने के योग्य राजकुमार पाण्‍डव इन्द्र के समान तेजस्वी थे। वे वनवास के संकट में पड़कर द्वैतवन में प्रवेश करके वहाँ सरस्वती-तटवर्ती सुखद शालवनों में विहार करने लगे। कुरुश्रेष्ठ महानुभाव राजा युधिष्ठिर ने उस वन में रहने वाले सम्पूर्ण यतियों, मुनियों और श्रेष्ठ ब्राह्मणों को उत्तम फल-मूलों के द्वारा तृप्त किया। अत्यन्त तेजस्वी पुरोहित धौम्य पिता की भाँति उस महावन में रहने वाले राजकुमार पाण्डवों के यज्ञ-याग, पितृ-श्राद्ध तथा अन्य सत्कर्म करते-कराते रहते थे। राज्य से दूर होकर वन में निवास करने वाले श्रीमान पाण्डवों के उस आश्रम पर उद्दीप्त तेजस्वी पुरातन महर्षि मार्कण्डेय जी अतिथि के रूप मे आये। उनकी अंग-कान्ति प्रज्वलित अग्नि के समान उद्भासित हो रही थी। देवताओं, ऋषियों तथा मनुष्यों द्वारा पूजित महामुनि मार्कण्डेय को आया देख अनुपम धैर्य और पराक्रम से सम्पन्न महामनस्वी कुरुश्रेष्ठ युधिष्ठिर ने उनकी यथावत पूजा की। अमित तेजस्वी तथा सर्वज्ञ महात्मा मार्कण्डेय जी द्रुपदकुमारी कृष्णा, युधिष्ठिर, भीमसेन, अर्जुन (और नकुल-सहदेव) को देखकर मन-ही-मन श्रीरामचन्द्र जी का स्मरण करके तपस्वियों के बीच में मुस्कराने लगे। तब धर्मराज युधिष्ठिर ने उदासीन-से होकर पूछा- ‘मुने! ये सब तपस्वी तो मेरी अवस्था देखकर कुछ-संकुचित से हो रहे हैं, परंतु क्या कारण है कि आप इन सब महात्माओं के सामने मेरी ओर देखकर प्रसन्नतापूर्वक यों मुस्कुराते-से दिखायी देते हैं?
मार्कण्डेय जी बोले- तात! न तो मैं हर्षित होता हूँ और न ही मुस्कुराता हूँ। हर्षजनित अभिमान कभी मेरा स्पर्श नहीं कर सकता। आज तुम्हारी यह विपत्ति देखकर मुझे सत्यप्रतिज्ञ दशरथनन्‍दन श्रीरामचन्‍द्र जी का स्‍मरण हो गया। कुन्तीनन्दन! प्राचीन काल की बात है। राजा रामचन्द्र जी भी अपने पिता की आज्ञा से ही केवल धनुष हाथ में लिये लक्ष्मण के साथ वन में निवास एवं भ्रमण करते थे। उस समय ऋष्यमूक पर्वत के शिखर पर मैंने ही उनका भी दर्शन किया था। दशरथनन्दन श्रीराम सर्वथा निष्पाप थे। इन्द्र उनके दूसरे स्वरूप थे। वे यमराज के नियन्ता और नमुचि जैसे दानवों के नाशक थे, तो भी उन महात्मा ने पिता की आज्ञा से अपना धर्म समझकर वन में निवास किया। जो इन्द्र के समान प्रभावशाली थे, जिनका अनुभव महान था तथा जो युद्ध में सर्वदा अजेय थे, उन्होंने भी सम्पूर्ण भोगों का परित्याग कर वन में निवास किया था। इसलिये अपने को बल का स्वामी समझकर अधर्म नहीं करना चाहिये।
नाभाग और भागीरथ आदि राजाओं ने भी समुद्रपर्यन्त पृथ्वी को जीतकर सत्य के द्वारा उत्तम लोकों पर विजय पायी। इसलिये तात! अपने को बल का स्वामी मानकर अधर्म का आचरण नहीं करना चाहिये। नरश्रेष्ठ! काशी और कुरु प्रदेश के राजा अलर्क को सत्यप्रतिज्ञ संत बताया गया है। उन्होंने राज्य और धन त्यागकर धर्म का आश्रय लिया है। अतः अपने को अधिक शक्तिशाली समझकर अधर्म का आचरण नहीं करना चाहिये। मनुष्यों में श्रेष्ठ कुन्तीकुमार! विधाता ने पुरातन वेदवाक्यों द्वारा जो अग्निहोत्र आदि कर्मों का विधान किया है, उसका समादर करने के कारण ही साधु सप्तर्षिगण देवलोक में प्रकाशित हो रहे हैं। अतः अपने को शक्तिशाली मानकर कभी धर्म का अनादर नहीं करना चाहिये।

कुन्तीनन्दन महाराज युधिष्ठिर! पर्वतशिखर के समान ऊँचे और बड़े-बड़े दाँतों वाले इन महाबली गजराजों की ओर तो देखो। ये भी विधाता के आदेश का पालन करने में लगे हैं। इसलिये मैं शक्ति का स्वामी हूँ, ऐसा समझकर कभी अधर्माचरण न करें।
नरेन्द्र! देखो, ये समस्त प्राणी विधाता के विधान के अनुसार अपनी योनि के अनुरूप सदा कार्य करते रहते हैं, अतः अपने को बल का स्वामी समझकर अधर्म न करें।
कुन्तीनन्दन! तुम अपने सत्य, कर्म, यथायोग्य बर्ताव तथा लज्जा आदि सद्गुणों के कारण समस्त प्राणियों से ऊँचे उठे हुए हो। तुम्हारा यश और तेज अग्नि तथा सूर्य के समान प्रकाशित हो रहा है।
महानुभाव नरेश! तुम अपनी प्रतिज्ञा के अनुसार इस कष्टसाध्य वनवास की अवधि पूरी कर कौरवों के हाथ से अपनी तेजस्विनी राजलक्ष्मी को प्राप्त कर लोगे।
वैशम्पायन जी कहते हैं- जनमेजय! तपस्वी महात्माओं के बीच में अपने सुहृदों के साथ बैठे हुए धर्मराज युधिष्ठिर से पूर्वोक्त बातें कहकर महर्षि मार्कण्डेय धौम्य एवं समस्त पाण्डवों से विदा ले उत्तर दिशा की ओर चल दिये।

वैशम्पायन जी कहते हैं- जनमेजय! द्वैतवन में जब महात्मा पांडव निवास करने लगे, उस समय वह विशाल वन ब्राह्मणों से भर गया। सरोवर सहित द्वैतवन सदा और सब ओर उच्चारित होने-वाले वेदमन्त्रों के घोष से ब्रह्मलोक के समान जान पड़ता था। यजुर्वेद, ऋग्वेद और सामवेद तथा गद्य भाग के उच्चारण से जो ध्वनि होती थी, वह हृदय को प्रिय जान पड़ती थी। कुन्तीपुत्रों के धनुष की प्रत्यंचा का टंकार-शब्द और बुद्धिमान ब्राह्मणों के वेदमन्त्रों का घोष दोनों मिलकर ऐसे प्रतीत होते थे, मानो ब्राह्मणों और क्षत्रियत्व का सुन्दर संयोग हो रहा था।
एक दिन कुन्तीकुमार धर्मराज युधिष्ठिर ऋषियों से घिरे हुए संध्योपासना कर रहे थे। उस समय दल्भ के पुत्र बक नामक महर्षि ने उनसे कहा- ‘कुरुश्रेष्ठ कुन्तीकुमार! देखो, द्वैतवन में तपस्वी ब्राह्मणों की होम वेला का कैसा सुन्दर दृश्य है। सब ओर वेदियों पर अग्नि प्रज्वलित हो रही है। आपके द्वारा सुरक्षित हो व्रत धारण करने वाले ब्राह्मण इस पुण्य वन में धर्म का अनुष्ठान कर रहे हैं। भार्गव, आंगिरस, वसिष्ठ, कश्यप, महान सौभाग्यशाली अगस्त्यवंशी तथा श्रेष्ठ व्रत का पालन करने वाले आत्रेय आदि से सम्पूर्ण जगत के श्रेष्ठ ब्राह्मण यहाँ आकर तुमसे मिले हैं। कुन्तीनन्दन! कुरुश्रेष्ठ! भाइयों सहित तुमसे मैं जो एक बात कह रहा हूँ, इसे ध्यान देकर सुनो। अब ब्राह्मण, क्षत्रियों से और क्षत्रिय, ब्राह्मणों से मिल जायें तो दोनों प्रचण्ड शक्तिशाली होकर उसी प्रकार अपने शत्रुओं को भस्म कर देते हैं, जैसे अग्नि और वायु मिलकर सारे वन को जला देते हैं। तात! इहलोक और परलोक पर विजय पाने की इच्छा रखने वाला राजा किसी ब्राह्मण को साथ लिये बिना अधिक काल तक न रहे। जिसे धर्म और अर्थ की शिक्षा मिली हो तथा जिसका मोह दूर हो गया हो, ऐसे ब्राह्मण को पाकर राजा अपने शत्रुओं का नाश कर देता है। राजा बलि को प्रजापालनजनित कल्याणकारी धर्म का आचरण करने के लिये ब्राह्मण का आश्रय लेने के सिवा दूसरा कोई उपाय नहीं जान पड़ता था। ब्राह्मणों के सहयोग से पृथ्वी का राज्य पाकर विरोचनपुत्र बलि नामक असुर का जीवन सम्पूर्ण आवश्यक कामोपभोग की सामग्री से सम्पन्न हो गया और अक्षय राजलक्ष्मी भी प्राप्त हो गयी। परंतु वह उन ब्राह्मणों के साथ दुर्व्‍यवहार करने पर नष्ट हो गया।[1]
जिसे ब्राह्मण का सहयोग नहीं प्राप्त है, ऐसे क्षत्रिय के पास यह ऐश्वर्यपूर्ण भूमि दीर्घ काल तक नहीं रहती। जिस नीतिज्ञ राजा को श्रेष्ठ ब्राह्मण का उपदेश प्राप्त होता है, उसके सामने समुद्रपर्यन्त पृथ्वी नतमस्तक होती है। जैसे संग्राम में हाथी से महावत को अलग कर देने पर उसकी सारी शक्ति व्यर्थ हो जाती है, उसी प्रकार ब्राह्मणरहित क्षत्रिय का सारा बल क्षीण हो जाता है। ब्राह्मणों के पास अनुपम दृष्टि (विचारशक्ति) होती है और क्षत्रिय के पास अनुपम बल होता है। ये दोनों जब साथ-साथ कार्य करते हैं, तब सारा जगत सुखी होता है। जैसे प्रचण्ड अग्नि वायु का सहारा पाकर सूखे जंगल को जला डालती है, उसी प्रकार ब्राह्मण की सहायता से राजा अपने शत्रु को भस्म कर देता है।'

‘बुद्धिमान पुरुष को चाहिये कि वह अप्राप्त की प्राप्ति और प्राप्त की वृद्धि के लिये ब्राह्मणों से बुद्धि ग्रहण करे। राजन! अप्राप्त की प्राप्ति और प्राप्ति की वृद्धि के लिये यथायोग उपाय बताने के निमित्त तुम अपने यहाँ यशस्वी, बहुश्रुत एवं वेदज्ञ विद्वान ब्राह्मणों को बसाओ। युधिष्ठिर! ब्राह्मणों के प्रति तुम्हारे हृदय में सदा उत्तम भाव है, इसीलिये सब लोकों में तुम्हारा यश विख्यात एवं प्रकाशित है।'
वैशम्पायन जी कहते हैं- जनमेजय! तदनन्तर युधिष्ठिर की बढ़ाई करने पर उन सब ब्राह्मणों ने बक का आदर सत्कार किया और उन सब ब्राह्मणों का चित्त प्रसन्न हो गया। द्वैपायन व्यास, नारद, परशुराम, पृथुश्रवा, इन्द्रद्युम्न, भालुकि, कृतचेता, सहस्रपात्, कर्णश्रवा, मुंज, लवणाश्व काश्यप, हारीत, स्थूणकर्ण, अग्निवेश्य, शौनक, कृतवाक, सुवाक, बृहदश्व, ऊर्ध्वरेता, वृषामित्र, सुहोत्र, तथा होत्रवाहन- ये सब ब्रह्मर्षि तथा राजर्षिगण और दूसरे कठोर व्रत का पालन करने वाले बहुत-से ब्राह्मण अजातशत्रु युधिष्ठिर का उसी प्रकार आदर करते थे, जैसे महर्षि लोग देवराज इन्द्र का।

वैशम्पायन जी कहते हैं- जनमेजय! तदनन्तर वन में गये हुए पाण्डव एक दिन सांयकाल में द्रौपदी के साथ बैठकर दुःख और शोक में मग्न हो कुछ बातचीत करने लगे। पतिव्रता द्रौपदी पाण्डवों की प्रिया, दर्शनीया और विदुषी थी। उसने धर्मराज से इस प्रकार कहा।
द्रौपदी बोली- राजन! मैं समझती हूँ, उस क्रूर स्वभाव वाले दुरात्मा धृष्टराष्ट्रपुत्र पापी दुर्योधन के मन में हम लोगों के लिये तनिक भी दुःख नहीं हुआ होगा। महाराज! उस नीच बुद्धि वाले दुष्टात्मा ने आपको भी मृगछाला पहनाकर मेरे साथ वन में भेज दिया; किंतु इसके लिये उसे थोड़ा भी पश्चाताप नहीं हुआ। अवश्य ही उस कुकर्मी का हृदय लोहे का बना है, क्योंकि उसने आप जैसे धर्मपरायण श्रेष्ठ पुरुष को भी उस समय कटु वचन सुनाये थे। आप सुख भोगने योग्य हैं। दुःख के योग्य कदापि नहीं हैं, तो भी आपको ऐसे दुःख में डालकर वह पापाचारी दुरात्मा अपने मित्रों के साथ आनन्दित हो रहा है।
भारत! जब आप वल्कल वस्त्र धारण करके वन में जाने के लिये निकले, उस समय केवल चार पापात्माओं के नेत्रों से आँसू नहीं गिरा था। दुर्योधन, कर्ण, दुरात्मा शकुनि तथा उग्र स्वभाव वाले दुष्ट भ्राता दुःशासन। इन्हीं की आँखों में आँसू नहीं थे। कुरुश्रेष्ठ अन्य सभी कुरुवंशी दुःख में डूबे हुए थे और उनके नेत्रों से अश्रुवर्षा हो रही थी। महराज! आप की शय्या देखकर मुझे पहले की राजोचित शय्या का स्मरण हो जाता है और मैं आपके लिये शोक में मग्न हो जाती हूँ; क्योंकि आप दुःख के अयोग्य और सुख के ही योग्य हैं। सभा भवन में जो रत्न जड़ित हाथी का दाँत सिंहासन है, उसका स्मरण करके जब मैं इस कुश की चटाई को देखती हूँ, तब शोक मुझे दग्ध किये देता है। राजन! मैं इन्द्रप्रस्थ की सभा में आपको राजाओं से घिरा हुआ देख चुकी हूँ, अतः आज वैसी अवस्था में आपको न देखकर मेरे हृदय को क्या शान्ति मिल सकती है? भारत! मैं जो आपको चन्दनचर्चित एवं सूर्य के समान तेजस्वी देखती रही हूँ, वहीं मैं आपको कीचड़ एवं मैल जैसे मलिन देखकर मोह के कारण दुःखित हो रही हूँ।
राजेन्द्र। जो मैं आपको पहले उज्ज्वल रेशमी वस्त्रों से आच्छादित देख चुकी हूँ, वहीं आज वल्कल वस्त्र पहिने देखती हूँ। एक दिन वह था कि आपके घर से सहस्रों ब्राह्मणों के लिये सोने की थालियों में सब प्रकार की रुचि के अनुकूल तैयार किया हुआ सुन्दर भोजन परोसा जाता था। शक्तिशाली महाराज! उन दिनों प्रतिदिन यतियों, ब्रह्मचारियों और गृहस्थ ब्राह्मणों को भी अत्यन्त गुणकारी भोजन अर्पित किया जाता था। पहले आपके राजभवन में सहस्रों (सुवर्णमय) पात्र थे, जो सम्पूर्ण इच्छानुकूल भोज्य पदार्थों से भरे-पूरे रहते थे और उनके द्वारा आप समस्त अभीष्ट मनोरथों की पूर्ति करते हुए प्रतिदिन ब्राह्मणों का सत्कार करते थे। राजन! आज वह सब देखने के कारण मेरे हृदय को क्या शान्ति मिलेगी? महाराज! आपके जिन भाइयों को कानों में सुन्दर कुण्डल पहने हुए तरुण रसोइये अच्छे प्रकार से बनाए हुए स्वादिष्ट अन्न परोसकर भोजन कराया करते थे, उन सबको आज वन में जंगली फल-फूल से जीवन-निर्वाह करते देख रही हूँ। नरेन्द्र! आपके भाई दुःख भोगने योग्य नहीं है; आज इन्हें दुःख में देखकर मेरा चित्त किसी प्रकार शान्त नहीं हो पाता है। महाराज! वन में रहकर दुःख भोगते हुए इन अपने भाई भीमसेन का स्मरण करके समय आने पर क्या शत्रुओं के प्रति आपका क्रोध नहीं बढ़ेगा? मैं पूछती हूँ, युद्ध से कभी पीछे न हटने वाले और सुख भोगने के योग्य भीमसेन को स्वयं अपने हाथों से सब काम करते और दुःख उठाते देखकर शत्रुओं पर आपका क्रोध क्यों नहीं भड़क उठता?

विविध सवारियाँ और नाना प्रकार के वस्त्रों से जिनका सत्कार होता था, उन्हीं भीमसेन को वन में कष्ट उठाते देख शत्रुओं के प्रति आपका क्रोध प्रज्वलित क्यों नहीं होता? ये शक्तिशाली भीमसेन युद्ध में समस्त कौरवों को नष्ट कर देने का उत्साह रखते हैं, परंतु आपकी प्रतिज्ञापूर्ति की प्रतीक्षा करने के कारण अब तक शत्रुओं के अपराध को सहन करते हैं। राजन! आपके जो भाई अर्जुन दो भुजाओं से युक्त होने पर भी सहस्र भुजाओं से विभूषित कार्यवीर्य अर्जुन के समान पराक्रमी हैं, बाण चलाने में अत्यन्त फुर्ती रखने के कारण जो शत्रुओं के लिये काल, अन्तक और यम के समान भयंकर हैं; महाराज! जिनके शस्त्रों के प्रताप से समस्त भूपाल नतमस्तक हो आपके यज्ञ में ब्राह्मणों की सेवा के लिये उपस्थित हुए थे, उन्हीं देव-दानव पूजित पुरुषसिंह अर्जुन को चिन्तामग्न देखकर आप शत्रुओं पर क्रोध क्यों नहीं करते? भारत! दुःख के अयोग्य और सुख भोगने के योग्य अर्जुन को वन में दुःख भोगते देखकर भी जो शत्रुओं के प्रति आपका क्रोध नहीं उमड़ता, इससे मैं मोहित हो रही हूँ। जिन्होंने एकमात्र रथ की सहायता से देवताओं, मनुष्यों और नागों पर विजय पायी है, उन्हीं अर्जुन को वनवास का दुःख भोगते देख आपका क्रोध क्यों नहीं बढ़ता? परंतप! जिन्होंने नरेशों के दिये हुए अद्भुत आकार वाले रथों, घोड़ों और हाथियों से घिरे कितने ही राजाओं से बलपूर्वक धन लिये थे, जो एक ही वेग से पाँच सौ बाणों का प्रहार करते हैं, उन्हीं अर्जुन को वनवास का कष्ट भोगते देख शत्रुओं पर आपका क्रोध क्यों नहीं बढ़ता?
जो युद्ध में ढाल और तलवार से लड़ने वाले वीरों में श्रेष्ठ हैं, जिनकी कद-काठी ऊँची है तथा जो श्यामवर्ण के तरुण हैं, उन्हीं नकुल को आज वन में कष्ट उठाते देखकर आपको क्रोध क्यों नहीं होता? महाराज युधिष्ठिर! माद्री के परम सुन्दर पुत्र शूरवीर सहदेव को वनवास का दुःख भोगते देखकर आप शत्रुओं को क्षमा कैसे कर रहे हैं? नरेन्द्र! नकुल और सहदेव दुःख भोगने के योग्य नहीं हैं। इन दोनों को आज दु:खी देखकर आपका क्रोध क्यों नहीं बढ़ रहा है? मैं द्रुपद के कुल में उत्पन्न हुई महात्मा पाण्डु की पुत्रवधू, वीर धृष्टद्युम्न की बहिन तथा वीरशिरोमणि पाण्डवों की पतिव्रता पत्नी हूँ। महाराज! मुझे इस प्रकार वन में कष्ट उठाती देखकर भी आप शत्रुओं के प्रति क्षमाभाव कैसे धारण करते हैं?
भरतश्रेष्ठ! निश्चय ही आपके हृदय में क्रोध नहीं है, क्योंकि मुझे और अपने भाइयों को भी कष्ट में पड़ा देख आपके मन में व्यथा नहीं होती है। संसार में कोई भी क्षत्रिय क्रोधरहित नहीं होता, क्षत्रिय शब्द की व्युत्पत्ति ही ऐसी है, जिससे क्रोध होना सूचित होता है।[1] परंतु आज आप जैसे क्षत्रिय में मुझे यह क्रोध का अभाव क्षत्रियत्व के विपरीत-सा दिखायी देता है। कुन्तीनन्दन! जो क्षत्रिय समय आने पर अपने प्रभाव को नहीं दिखाता, उसका सब प्राणी सदा तिरस्कार करते हैं। महाराज! आपको शत्रुओं के प्रति किसी प्रकार भी क्षमाभाव नहीं धारण करना चाहिये। तेज से ही उन सबका वध किया जा सकता है, इसमें तनिक भी संशय नहीं है। इसी प्रकार जो क्षत्रिय क्षमा करने के योग्य समय आने पर शान्त नहीं होता, वह सब प्राणियों के लिये अप्रिय हो जाता है और इस लोक तथा परलोक में भी उसका विनाश ही होता है।

द्रौपदी कहती है- महाराज! इस विषय में प्रह्लाद तथा विरोचनपुत्र बलि के संवादरूप इस प्राचीन इतिहास का उदाहरण दिया करते हैं। असुरों के स्वामी परम बुद्धिमान दैत्यराज प्रह्लाद सभी धर्मों के रहस्य को जानने वाले थे। एक समय बलि ने उन अपने पितामह प्रह्लाद जी से पूछा।
बलि ने पूछा- 'तात! क्षमा और तेज में से क्षमा श्रेष्ठ है अथवा तेज? यह मेरा संशय है। मैं इसका समाधान पूछता हूँ। आप इस प्रश्न का यथार्थ निर्णय कीजिये। धर्मज्ञ! इनमें जो श्रेष्ठ है, वह मुझे अवश्य बताइये, मैं आपके सब आदेशों का यथावत पालन करूँगा।'
बलि के इस प्रकार पूछने पर समस्त सिद्धान्तों के ज्ञाता विद्वान पितामह प्रह्लाद ने संदेश निवारण करने के लिये पूछने वाले पौत्र के प्रति इस प्रकार कहा। प्रह्लाद बोले- 'तात! न तो तेज ही सदा श्रेष्ठ है और न क्षमा ही। इन दोनों के विषय में मेरा ऐसा ही निश्चय जानो, इसमें संशय नहीं है। वत्स! जो सदा क्षमा ही करता है, उसे अनेक दोष प्राप्त होते हैं। उसके भृत्य, शत्रु तथा उदासीन व्यक्ति सभी उसका तिरस्कार करते हैं। कोई भी प्राणी कभी उसके सामने विनयपूर्ण बर्ताव नहीं करते, अतः तात! सदा क्षमा करना विद्वानों के लिये भी वर्जित है। सेवकगण उसकी अवहेलना करके बहुत-से अपराध करते हैं। इतना ही नहीं, वे मूर्ख भृत्यगण उसके धन को भी हड़प लेने का हौंसला रखते हैं। विभिन्न कार्यों में नियुक्त किये हुए मूर्ख सेवक अपनी इच्छानुसार क्षमाशील स्वामी के रथ, वस्त्र, अलंकार, शय्या, आसन, भोजन, पान तथा समस्त सामग्रियों का उपयोग करते रहते हैं तथा स्वामी की आज्ञा होने पर भी किसी को देने योग्य वस्तुएँ नहीं देते हैं। स्वामी का जितना आदर होना चाहिये, उतना आदर वे किसी प्रकार भी नहीं करते। इस संसार में सेवकों द्वारा अपमान तो मृत्यु से भी अधिक निन्दित है।
तात! उपर्युक्त क्षमाशील को अपने सेवक, पुत्र, भृत्य, तथा उदासीन वृत्ति के लोग कटुवचन भी सुनाया करते हैं। इतना ही नहीं, वे क्षमाशील स्वामी की अवहेलना करके उसकी स्त्रियों को भी हस्तगत करना चाहते हैं और वैसे पुरुष की मूर्ख स्त्रियाँ भी स्वेच्छाचार में प्रवृत्त हो जाती हैं। यदि उन्हें अपने स्वामी से तनिक भी दण्ड नहीं मिलता तो वे सदा उड़ती हैं और आचार से दूषित हो जाती हैं। दुष्टा होने पर वे अपने स्वामी का अपकार भी कर बैठती हैं। सदा क्षमा करने वाले पुरुषों को ये तथा और भी बहुत-से दोष प्राप्त होते हैं।
विरोचनकुमार! अब क्षमा न करने वालों के दोषों को सुनो। क्रोधी मनुष्य रजोगुण से आवृत्त होकर योग्य या अयोग्य अवसर का विचार किये बिना ही अपने उत्तेजित स्वभाव से लोगों को नाना प्रकार के दण्ड देता रहता है। तेज (उत्तेजना) से व्याप्त मनुष्य मित्रों से विरोध पैदा कर लेता है तथा साधारण लोगों और स्वजनों का द्वेषपात्र बन जाता है। वह मनुष्य दूसरों का अपमान करने के कारण सदा धन की हानि उठाता है। इतना ही नहीं, वह संताप, द्वेष, मोह तथा नये-नये शत्रु पैदा कर लेता है। मनुष्य क्रोधवश अन्यायपूर्वक दूसरे लोगों पर नाना प्रकार के दण्ड का प्रयोग करके अपने ऐश्वर्य, प्राण और स्वजनों से भी हाथ धो बैठता है।

जो उपकारी मनुष्यों और चोरों के साथ भी उत्तेजनायुक्त बर्ताव ही करता है, उससे सब उसी प्रकार उद्विग्न होते हैं, जैसे घर में रहने वाले सर्प से। जिससे सब लोग उद्विग्न होते हैं, उसे ऐश्वर्य की प्राप्ति कैसे हो सकती है? उसका थोड़ा-सा भी छिद्र देखकर लोग निश्चय ही उसकी बुराई करने लगते हैं। इसलिये न तो सदा उत्तेजना ही प्रयोग करें और न सर्वदा कोमल ही बने रहें। समय-समय पर आवश्यकता के अनुसार कभी कोमल और कभी तेज स्वभाव वाला बन जायें। जो मौका देखकर कोमल होता है और उपयुक्त अवसर आने पर भयंकर भी बन जाता है, वही इस लोक और परलोक में सुख पाता है।
अब मैं तुम्हें क्षमा के योग्य अवसर बताता हूं, उन्हें विस्तारपूर्वक सुनो, जैसा कि मनीषी पुरुष कहते हैं, उन अवसरों का तुम्हें भी त्याग नहीं करना चाहिये। जिसने भी तुम्हारा पहले उपकार किया हो, उससे यदि कोई भारी अपराध हो जाये, तो भी पहले के उपकार का स्मरण करके उस अपराधी के अपराध को तुम्हें क्षमा कर देना चाहिये। जिन्होंने अनजाने में अपराध कर डाला हो, उनका वह अपराध क्षमा के ही योग्य है; क्योंकि किसी भी पुरुष के लिये सर्वत्र विद्वत्ता (बुद्धिमानी) ही सुलभ हो, यह सम्भव नहीं है। परंतु जो जान-बूझकर किये हुए अपराध को भी उसे कर लेने के बाद अनजाने में किया हुआ बताते हों, उन उद्दण्ड पापियों को थोड़े-से अपराध के लिये भी अवश्य दण्ड देना चाहिये। सभी प्राणियों का एक अपराध तो तुम्हें क्षमा ही कर देना चाहिये। यदि उससे फिर दुबारा अपराध बन जाये तो थोड़े-से अपराध के लिये भी उसे दण्ड देना आवश्यक है। अच्छी तरह जाँच-पड़ताल करने पर यदि यह सिद्ध हो जाये कि अमुक अपराध अनजाने में ही हो गया है, तो उसे क्षमा के ही योग्य बताया गया है।
मनुष्य कोमल भाव (सामनीति) के द्वारा उग्र स्वभाव तथा शान्त स्वभाव के शत्रु का भी नाश कर देता है; मृदुता से कुछ भी असाध्य नहीं है। अतः मृदुतापूर्ण नीति को तीव्रतर (उत्तम) समझें। देश, काल तथा अपने बल का विचार करके ही मृदुता (सामनीति) का प्रयोग करना चाहिये। अयोग्य देश अथवा अनुपयुक्त काल में उसके प्रयोग से कुछ भी सिद्ध नहीं हो सकता, अतः उपयुक्त देशकाल की प्रतीक्षा करनी चाहिये। कहीं लोक के भय से भी अपराधी को क्षमा देने की आवश्यकता होती है। इस प्रकार क्षमा के अवसर बताये गये हैं। इनके विपरीत बर्ताव करने वालों को राह पर लाने के लिये तेज (उत्तेजनापूर्ण बर्ताव) का अवसर कहा गया है।
(द्रौपदी कहती है-) नरेश्वर! धृतराष्ट्र के पुत्र लोभी तथा सदा आपका अपकार करने वाले हैं; अतः उनके प्रति आपके तेज के प्रयोग का यह अवसर आया है, ऐसा मेरा मत है। कौरवों के प्रति क्षमा का कोई अवसर नहीं है। अब आपको तेज प्रकट करने का अवसर प्राप्त है; अतः उन पर आपको अपने तेज का ही प्रयोग करना चाहिये। कोमलतापूर्ण बर्ताव करने वाले की सब लोग अवहेलना करते हैं और तीक्ष्ण स्वभाव वाले पुरुष से सबको उद्वेग प्राप्त होता है। जो उचित अवसर आने पर इन दोनों का प्रयोग करना जानता है, वही सफल भूपाल होता है।

युधिष्ठिर बोले- परम बुद्धिमती द्रौपदी! क्रोध ही मनुष्यों को मारने वाला है और क्रोध ही यदि जीत लिया जाये तो अभ्युदय करने वाला है। तुम यह जान लो कि उन्नति और अवनति दोनों क्रोधमूलक ही हैं (क्रोध को जीतने से उन्नति, वशीभूत होने से अवनति होती है)। सुशोभने! जो क्रोध को रोक लेता है, उसकी उन्नति होती और जो मनुष्य क्रोध के वेग को भी सहन नहीं कर पाता, उसके लिये वह परम भयंकर क्रोध विनाशकारी बन जाता है।
इस जगत में क्रोध के कारण लोगों का नाश होता दिखायी देता है; इसलिये मेरे जैसा मनुष्य लोक विनाशक क्रोध का उपयोग दूसरों पर करेगा? क्रोधी मनुष्य पाप कर सकता है, क्रोध के वशीभूत मानव गुरुजनों की हत्या कर सकता है और क्रोध में भरा हुआ पुरुष अपनी कठोर वाणी द्वारा श्रेष्ठ मनुष्यों का भी अपमान कर देता है। क्रोधी मनुष्‍य कभी यह नहीं समझ पाता कि क्या कहना चाहिये और क्या नहीं। क्रोधी के लिये कुछ भी अकार्य अथवा अवाच्य नहीं है। क्रोधवश वह अवध्य मनुष्य पुरुषों की भी हत्या कर सकता है और वध के योग्य मनुष्यों की भी पूजा में तत्पर हो सकता है। इतना ही नहीं, क्रोधी मानव (आत्महत्या द्वारा) अपने आपको भी यमलोक का अतिथि बना सकता है। इन दोषों को देखने वाले मनस्वी पुरुषों ने, जो इहलोक और परलोक में भी परम उत्तम कल्याण की भी इच्छा रखते हैं, क्रोध को जीत लिया। अतः धीर पुरुषों ने जिसका परित्याग कर दिया है, उस क्रोध को मेरे जैसा मनुष्य कैसे उपयोग में ला सकता है?
द्रुपदकुमारी! यही सोचकर मेरा क्रोध कभी नहीं बढ़ता है। क्रोध करने वाले पुरुष के प्रति जो बदले में क्रोध नहीं करता, वह अपने को और दूसरों को भी महान भय से बचा लेता है। वह अपने और पराये दोनों के दोषों को दूर करने के लिये चिकित्सक बन जाता है। यदि मूढ़ एवं असमर्थ मनुष्य दूसरों द्वारा क्लेश दिये जाने पर स्वयं भी बलिष्ठ मनुष्यों पर क्रोध करता है तो वह अपने ही द्वारा अपने आपका विनाश कर देता है। अपने चित्त को वश में रखने के कारण क्रोधवश देहत्याग करने वाले उस मनुष्य के लोक और परलोक दोनों नष्ट हो जाते हैं। अतः द्रुपदकुमारी! असमर्थ के लिये अपने क्रोध को रोकना ही अच्छा माना गया है।
इसी प्रकार जो विद्वान पुरुष शक्तिशाली होकर भी दूसरों द्वारा क्लेश दिये जाने पर स्वयं क्रोध नहीं करता, वह क्लेश देने वाले का नाश न करके परलोक में भी आनन्द का भागी होता है। इसलिये बलवान या निर्बल सभी विज्ञ मनुष्यों को सदा आपत्ति काल में भी क्षमाभाव का ही आश्रय लेना चाहिये। कृष्णे! साधु पुरुष क्रोध को जीतने की ही प्रशंसा करते हैं। संतों का यह मत है कि इस जगत में क्षमाशील साधु पुरुष की सदा जय होती है। झूठ से सत्य श्रेष्ठ है। क्रूरता से दयालुता श्रेष्ठ है, अतः दुर्योधन मेरा वध कर डाले तो भी इस प्रकार अनेक दोषों से भरे हुए सत्पुरुषों द्वारा परित्यक्त क्रोध का मेरे जैसा पुरुष कैसे उपयोग कर सकता है? दूरदर्शी विद्वान जिसे तेजस्वी कहते हैं, उसके भीतर क्रोध नहीं होता, यह निश्चित बात है।

जो उत्पन्न हुए क्रोध को अपनी बुद्धि से दबा देता है, उसे तत्त्वदर्शी विद्वान तेजस्वी मानते हैं। सुन्दरी! क्रोधी मनुष्य किसी कार्य को ठीक-ठीक नहीं समझ पाता। वह यह भी नहीं जानता कि मर्यादा क्या है (अर्थात क्या करना चाहिये) और क्या नहीं करना चाहिये। क्रोधी मनुष्य अवध्य पुरुषों का वध कर देता है। क्रोधी मनुष्य गुरुजनों को कटु वचनों द्वारा पीड़ा पहुँचाता है। इसलिये जिसमें तेज हो, उस पुरुष को चाहिये कि वह क्रोध को अपने से दूर रखे। दक्षता, अमर्ष, शौर्य और शीघ्रता- ये गुण हैं। जो मनुष्य क्रोध से दबा हुआ है, वह इन गुणों को सहज में ही नहीं पा सकता। क्रोध का त्याग करके मनुष्य भली-भाँति तेज प्राप्त कर लेता है।
महाप्राज्ञे! क्रोधी पुरुषों के लिये समय के उपयुक्त तेज अत्यन्त दुःसह है। मूर्ख लोग क्रोध को ही सदा तेज मानते हैं। परंतु रजोगुणजनित क्रोध का यदि मनुष्यों के प्रति प्रयोग हो तो वह लोगों के नाश का कारण होता है। अतः सदाचारी पुरुष सदा क्रोध का परित्याग करे। अपने वर्णधर्म के अनुसार न चलने वाला मनुष्य (अपेक्षाकृत) अच्छा, किंतु क्रोधी नहीं अच्छा- यह निश्चय है। साध्वी द्रौपदी! यदि मूर्ख और अविवेकी मनुष्य क्षमा आदि सद्गुणों का उल्लंघन कर जाते हैं तो मेरे जैसा विज्ञ पुरुष उनका अतिक्रमण कैसे कर सकता है? यदि मनुष्यों में पृथ्वी के समान क्षमाशील पुरुष न हों तो मानवों में कभी सन्धि नहीं हो सकती; क्योंकि झगड़े की जड़ तो क्रोध ही है। यदि कोई अपने को सतावे तो स्वयं भी उसको सतावे। औरों की तो बात ही क्या है, यदि गुरुजन अपने को मारें तो उन्हें भी मारे बिना न छोड़े; ऐसी धारणा रखने के कारण सब प्राणियों का ही विनाश हो जाता है और अधर्म बढ़ जाता है। यदि सभी क्रोध के वशीभूत हो जायें तो एक मनुष्य दूसरे के द्वारा गाली खाकर स्वयं भी बदले में उसे गाली दे सकता है। मार खाने वाला मनुष्य बदले में मार सकता है। एक का अनिष्ट होने पर वह दूसरे का भी अनिष्ट कर सकता है।
पिता पुत्रों को मारेंगे और पुत्र पिता को, पति पत्नियों को मारेंगे और पत्नियाँ पति को। कृष्णे! इस प्रकार सम्पूर्ण जगत के क्रोध का शिकार हो जाने पर तो कहीं भी शान्ति नहीं रहेगी। शुभानने! तुम यह जान लो कि सम्पूर्ण प्रजा सन्धिमूलक ही है। द्रौपदी! यदि राजा तुम्हारे कथानुसार क्रोधी हो जाये तो सारी प्रजाओं का शीघ्र ही नाश हो जायेगा। अतः यह समझ लो कि क्रोध प्रजावर्ग के नाश और अवनति का कारण है। हम इस जगत में पृथ्वी के समान क्षमाशील पुरुष भी देखते हैं, इसीलिये प्राणियों का जीवन बताया गया है। सुशोभने! पुरुष को सभी प्राणियों पर क्षमाभाव रखना चाहिये। क्षमाशील पुरुष ही समस्त प्राणियों का जीवन बताया गया है। जो बलवान पुरुष के गाली देने या कुपित होकर मारने पर भी क्षमा कर जाता है तथा जो सदा अपने क्रोध को काबू में रखता है, वही विद्वान और वही श्रेष्ठ पुरुष है। वही मनुष्य प्रभावशाली कहा जाता है। उसी को सनातन लोक प्राप्त होते हैं। क्रोधी मनुष्य अल्पज्ञ होता है। वह इस लोक और परलोक दोनों में विनाश का ही भागी होता है।

इस विषय में जानकार लोग क्षमावान पुरुषों की गाथा का उदाहरण देते हैं। कृष्णे! क्षमावान महात्मा कश्यप ने इस गाथा का गान किया था। क्षमा धर्म है, क्षमा यज्ञ है, क्षमा वेद है और क्षमा शास्त्र है। जो इस प्रकार जानता है, वह सब कुछ क्षमा करने के योग्य हो जाता है। क्षमा ब्रह्मा है, क्षमा सत्य है, क्षमा भूत है, क्षमा भविष्य है, क्षमा तप है और क्षमा शौच है। क्षमा ने ही सम्पूर्ण जगत को धारण कर रखा है। क्षमाशील मनुष्य यज्ञवेता, ब्रह्मवेत्ता और तपस्वी पुरुषों से भी ऊँचे लोक प्राप्त करते है। (सकामभाव से) यज्ञ कर्मों का अनुष्ठान करने वाले पुरुषों के लोक दूसरे हैं एवं (सकामभाव से) वापी, कूप, तडाग और दान आदि कर्म करने वाले मनुष्यों के लोक दूसरे हैं। परंतु क्षमावानों के लोक ब्रह्मलोक के अन्तर्गत हैं; जो अत्‍यन्त पूजित हैं।
क्षमा तेजस्वी पुरुषों का तेज है, क्षमा तपस्वियों का ब्रह्म है, क्षमा सत्यवादी पुरुषों का सत्य है। क्षमा यज्ञ है और क्षमा शम (मनोनिग्रह) है। कृष्णे! जिसका महत्त्व ऐसा बताया गया है, जिसमें ब्रह्म, सत्य, यज्ञ और लोक सभी प्रतिष्ठित हैं, उस क्षमा को मेरे जैसा मनुष्य कैसे छोड़ सकता है। विद्वान पुरुष को सदा क्षमा का ही आश्रय लेना चाहिये। जब मनुष्य सब कुछ सहन कर लेता है, तब वह ब्रह्मभाव को प्राप्त हो जाता है। क्षमावानों के लिये ही यह लोक है। क्षमावानों के लिये ही परलोक है। क्षमाशील पुरुष इस जगत में सम्मान और परलोक में उत्तम गति पाते हैं। जिन मनुष्यों का क्रोध सदा क्षमाभाव से दबा रहता है, उन्‍हें सर्वोत्‍तम लोक प्राप्‍त होते हैं। अत: क्षमा सबसे उत्‍कृष्‍ट मानी गयी है। इस प्रकार काश्यप जी ने नित्य क्षमाशील पुरुषों की इस गाथा का गान किया है।
द्रौपदी! क्षमा की यह गाथा सुनकर संतुष्ट हो जाओ, क्रोध न करो। मेरे पितामह शान्तुनन्दन भीष्म शान्तिभाव का ही आदर करेंगे। देवकीनन्दन श्रीकृष्ण भी शान्तिभाव का ही आदर करेंगे। आचार्य द्रोण और विदुर भी शान्ति को ही अच्छा कहेंगे। कृपाचार्य और संजय भी शान्त रहना ही अच्छा बतायेंगे। सोमदेव, युयुत्सु, अश्वत्थामा तथा हमारे पितामह व्यास भी सदा शान्ति का ही उपदेश देते हैं। ये सब लोग यदि राजा धृतराष्ट्र को सदा शान्ति के लिये प्रेरित करते रहेंगे तो वे अवश्य मुझे राज्य दे देंगे, ऐसा मुझे विश्वास है। यदि नहीं देंगे तो लोभ के कारण नष्ट हो जायेंगे। इस समय भारतवंश के विनाश के लिये यह बड़ा भयंकर समय आ गया है। भामिनि! मेरा पहले से ही ऐसा निश्चित मत है कि दुर्योधन कभी इस प्रकार क्षमाभाव को नहीं अपना सकता, वह इसके योग्य नहीं है। मैं इसके योग्य हूँ, इसलिये क्षमा मेरा ही आश्रय लेती है। क्षमा और दया यही जीवात्मा पुरुषों का सदाचार है और यही सनातन धर्म है, अतः मैं यथार्थ रूप से क्षमा और दया को ही अपनाऊँगा।

द्रौपदी ने कहा- राजन! उस धाता (ईश्वर) और विधाता (प्रारब्ध) को नमस्कार है, जिन्होंने आपकी बुद्धि में मोह उत्पन्न कर दिया। पिता-पितामहों के आचार का भार वहन करने में भी आपका विचार विपरीत दिखायी देता है। कर्मों के अनुसार उत्तम, मध्यम, अधम, योनि में भिन्न-भिन्न लोकों की प्राप्ति बतलायी गयी है, अतः कर्म नित्य हैं ( भोगे बिना उन कर्मों का क्षय नहीं होता)। मूर्ख लोग लोभ से ही मोक्ष पाने की इच्छा रखते हैं। इस जगत में धर्म, कोमलता, क्षमा, विनय, और दया से कोई भी मनुष्य कभी धन और ऐश्वर्य की प्राप्ति नहीं कर सकता। भारत! इसी कारण तो आप पर भी यह दुःसह संकट आ गया, जिसके योग्य न तो आप हैं और न आपके महातेजस्वी ये भाई ही हैं।
भरतकुलतिलक! आपके भाइयों ने न तो पहले कभी और न आज ही धर्म से अधिक प्रिय दूसरी किसी वस्तु को समझा है। अपितु धर्म को जीवन से भी बढ़कर माना है। आपका राज्य धर्म के लिये ही है, आपका जीवन भी धर्म के ही लिये है। ब्राह्मण, गुरुजन और देवता सभी इस बात को जानते हैं। मुझे विश्वास है कि आप मेरे सहित भीमसेन, अर्जुन और नकुल-सहदेव का भी त्याग कर देंगे; किंतु धर्म का त्याग नहीं करेंगे। मैंने आर्यों के मुँह से सुना है कि यदि धर्म की रक्षा की जाये तो वह धर्मरक्षक राजा की स्वयं भी रक्षा करता है। किंतु मुझे मालूम होता है कि वह आपकी रक्षा नहीं कर रहा है। नरश्रेष्ठ! जैसे अपनी छाया सदा मनुष्य के पीछे चलती है, उसी प्रकार आपकी बुद्धि सदा अनन्य भाव से धर्म का ही अनुसरण करती है। आपने अपने समान और अपने से छोटों का भी कभी अपमान नहीं किया। फिर अपने से बड़ों का तो करते ही कैसे? सारी पृथ्वी का राज्य पाकर भी आपका प्रभुताविषयक अहंकार कभी नहीं बढ़ा।
कुन्तीनन्दन! आप स्वाहा, स्वधा, और पूजा के द्वारा देवताओं, पितरों और ब्राह्मणों की सदा सेवा करते रहते हैं। पार्थ! आपने ब्राह्मणों की समस्त कामनाएँ पूरी करके सदा उन्हें तृप्त किया है। भारत! आपके यहाँ मोक्षाभिलाषी संन्यासी तथा गृहस्थ ब्राह्मण सोने के पात्रों में भोजन करते थे। जहाँ मैं स्वयं अपने हाथों उनकी सेवा-टहल करती थी। वानप्रस्थों को भी आप सोने के पात्र दिया करते थे। आपके घर में कोई ऐसी वस्तु नहीं थी, जो ब्राह्मणों के लिये अदेय हो। राजन! आपके द्वारा शान्ति के लिये जो घर में यह वैश्व-देव कर्म किया जाता है, उसमें अथियों और प्राणियों के लिये अन्न देकर आप अवशिष्ट अन्न के द्वारा जीवन-निर्वाह किया करते हैं। इष्टि (पूजा), पशुबन्ध (पशुओं का बाँधना), काम्य याग, नैमित्तिक याग, पाकयज्ञ तथा नित्यज्ञ-ये सब भी आपके यहाँ बराबर चलते रहते हैं। आप राज्य से निकलकर लुटेरों द्वारा सेवित इस निर्जन महावन में निवास कर रहे हैं, तो भी आपका धर्मकार्य कभी शिथिल नहीं हुआ है। अश्वमेघ, राजसूय, पुण्डरीक तथा गोसव इन सभी महायज्ञों का आपने प्रचुर दक्षिणा-दानपूर्वक अनुष्ठान किया है।

परंतु महाराज! उस कपट द्यूतजनित पराजय के समय आपकी बुद्धि विपरीत हो गयी, जिसके कारण आप राज्य, धन, आयुध तथा भाइयों और मुझे भी दाँव पर रखकर हार गये। आप सरल, कोमल, उदार, लज्जाशील, और सत्यवादी हैं। न जाने कैसे आपकी बुद्धि में जुआ खेलने का व्यसन आ गया। आपके इस दुःख और भयंकर विपत्ति को विचार कर अत्यन्त मोह प्राप्त हो रहा है और मेरा मन दुःख से पीड़ेत हो रहा है। इस विषय में लोग इस प्राचीन इतिहास का उदाहरण देते हैं, जिसमें कहा गया है कि सब लोग ईश्वर के वश में हैं, कोई भी स्वाधीन नहीं है।
विधाता ईश्वर ही सबके पूर्वकर्मों के अनुसार प्राणियों के लिये सुख-दुःख, प्रिय-अप्रिय की व्यवस्था करते हैं। नरवीर नरेश! जैसे कठपुतली सूत्राधार से प्रेरित हो अपने अंगों का संचालन करती है, उसी प्रकार यह सारी प्रजा ईश्वर की प्रेरणा से अपने हस्त-पाद आदि अंगों द्वारा विविध चेष्टाएँ करती हैं। भारत! ईश्वर आकाश के समान सम्पूर्ण प्राणियों में व्याप्त होकर उनके कर्मानुसार सुख-दुःख का विधान करते हैं। जीव स्वतन्त्र नहीं है, वह डोरे में बँधे हुए पक्षी की भाँति कर्म के बन्धन में बँधा होने से परतन्त्र है। वह ईश्वर के ही वश में होता है। उसका न तो दूसरों पर वश चलता है, न अपने ऊपर। सूत में पिरोयी हुई मणि, नाक में नथे हुए बैल और किनारे से टूटकर बीच में गिरे हुए वृक्ष की भाँति यह सदा ईश्वर के आदेश का ही अनुसरण करता है; क्योंकि वह उसी से व्याप्त और उसी के अधीन है। यह मनुष्य स्वाधीन होकर समय को नहीं बिताता। यह जीव अज्ञानी तथा अपने सुख- दुःख के विधान में भी असमर्थ है। यह ईश्वर से प्ररित होकर ही स्वर्ग एवं नरक में जाता है।
भारत! जैसे क्षुद्र तिनके बलवान वायु के वश में हो उड़ते-फिरते हैं, उसी प्रकार समस्त प्राणी ईश्वर के अधीन हो आवागमन करते हैं। कोई श्रेष्ठ कर्म में लगा हुआ हो चाहे पापकर्म में, ईश्वर सभी प्राणियों में व्याप्त होकर विचरते हैं; किंतु वे यही हैं। इस प्रकार उनका लक्ष्य नहीं होता। यह क्षेत्रसंज्ञक शरीर ईश्वर का साधनमात्र है, जिसके द्वारा वे सर्वव्यापी परमेश्वर प्राणियों से स्वेच्छाप्रारब्ध रूप शुभाशुभ फल भुगताने वाले कर्मों का अनुष्ठान करवाते हैं। तत्त्वदर्शी मुनियों ने वस्तुओं के स्वरूप कुछ और प्रकार से देखे हैं; किंतु अज्ञानियों के सामने किसी और रूप में आभासित होते हैं। जैसे आकाशचारी सूर्य की किरणें मरुभूमि में पड़कर जल के रूप में प्रतीत होने लगती हैं। लोग भिन्न-भिन्न वस्तुओं को भिन्न-भिन्न रूपों में मानते हैं; परंतु शक्तिशाली परमेश्वर उन्हें और ही रूप में बनाते हैं और बिगाड़ते हैं।
महाराज युधिष्ठिर! जैसे अचेतन एवं चेष्टारहित काठ, पत्थर और लोहे को मनुष्य काठ, पत्थर और लोहे से ही काट देता है, उसी प्रकार सबके पितामह स्वयम्भू भगवान श्रीहरि माया की आड़ लेकर प्राणियों से ही प्राणियों का विनाश करते हैं। जैसे बालक खिलौना से खेलता है, उसी प्रकार स्वेच्छानुसार कर्म (भाँति-भाँति की लीलाएँ) करने वाले शक्तिशाली भगवान सब प्राणियों के साथ उनका परस्पर संयोग-वियोग कराते हुए लीला करते रहते हैं।

राजन! मैं समझती हूँ, ईश्वर समस्त प्राणियों के प्रति माता-पिता के समान दया एवं स्नेहयुक्त बर्ताव नहीं कर रहे हैं, वे तो दूसरे लोगों की भाँति मानो रोष से ही व्यवहार कर रहे हैं। क्योंकि जो लोग श्रेष्ठ, शीलवान और संकोची हैं, वे तो जीविका के लिये कष्ट पा रहे हैं; किन्तु जो अनार्य (दुष्ट) हैं, वे सुख भोगते हैं; यह सब देखकर मेरी उक्त धारणा पुष्ट होती है और मैं चिन्ता से विहल-सी हो रही हूँ।
कुन्तीनन्दन! आपकी इस आपत्ति को तथा दुर्योधन की समृद्धि को देखकर मैं उस विधाता की निन्दा करता हूँ, जो विषम दृष्टि से देख रहा है अर्थात सज्जन को दुःख और दुर्जन को सुख देकर उचित विचार नहीं कर रहा है।
जो आर्य शास्त्रों की आज्ञा का उल्लंघन करने वाला, क्रूर, लोभी तथा धर्म की हानि करने वाला है, उस धृतराष्ट्र के पुत्र दुर्योधन को धन देकर विधाता क्या फल पाता है? यदि किया हुआ कर्म कर्ता का ही पीछा करता है, दूसरे के पास नहीं जाता, तब तो ईश्वर भी उस पापकर्म में अवश्य लिप्त होंगे। इसके विपरीत, यदि किया हुआ पाप-कर्म कर्ता को नहीं प्राप्त होता तो इसका कारण यहाँ बल ही है (ईश्वर शक्तिशाली है, इसीलिये उन्हें पापकर्म का फल नहीं मिलता होगा)। उस दशा में मुझे दुर्बल मनुष्यों के लिये शोक हो रहा है।

युधिष्ठिर बोले- यज्ञसेनकुमारी! तुमने जो बात कही है, वह सुनने में बड़ी मनोहर, विचित्र पदावली से सुशोभित तथा बहुत सुन्दर है, मैंने उसे बड़े ध्यान से सुना है। परंतु इस समय तुम (अज्ञान से) नास्तिक मत का प्रतिपादन कर रही हो। राजकुमारी! मैं कर्मों के फल की इच्छा रखकर उनका अनुष्ठान नहीं करता; अपितु ‘देना कर्तव्य है‘ यह समझकर दान देता हूँ और यज्ञ को भी कर्तव्य मानकर ही उसका अनुष्ठान करता हूँ। कृष्णे! यहाँ उस कर्म का फल हो या न हो, गृहस्थ आश्रम में रहने वाले पुरुष का जो कर्तव्य है, मैं उसी का यथाशक्ति कर्तव्य बुद्धि से पालन करता हूँ। सुश्रोणि! मैं धर्म का फल पाने के लोभ से धर्म का आचरण नहीं करता, अपितु साधु पुरुषों के आचार व्यवहार से ही मेरा मन धर्म पालन में लगा है।
द्रौपदी! जो मनुष्य कुछ पाने की इच्छा से धर्म का व्यापार करता है, वह धर्मवादी पुरुषों की दृष्टि में हीन और निन्दनीय है। जो पापात्मा मनुष्य नास्तिकतावश, धर्म का अनुष्ठान करके उसके विषय में शंका करता है अथवा धर्म को दुहना चाहता है अर्थात् धर्म के नाम पर स्वार्थ सिद्ध करना चाहता है, उसे धर्म का फल बिल्कुल नहीं मिलता। मैं सारे प्रमाणों से ऊपर उठकर केवल शास्त्र के आधार-पर यह जोर देकर कह रहा हूँ कि तुम धर्म के विषय में शंका न करो; क्योंकि धर्म पर संदेह करने वाला मानव पशु-पक्षियों की योनि में जन्म लेता है। जो धर्म के विषय में संदेह रखता है, वह जरा-मृत्यु रहित परमधाम से उसी प्रकार वंचित रहता है, जैसे शूद्र वेदों के अध्ययन से। मनस्विनि! जो वेद का अध्ययन करने वाला, धर्म परायण और कुलीन हो, उस राजर्षि गणना धर्मात्मा पुरुषों को वृद्धों में करनी चाहिये (वह आयु में छोटा हो तो भी उसका वृद्ध पुरुष के समान आदर करना चाहिये)।
जो मन्द बुद्धि पुरुष शास्त्रों की मर्यादा का उल्लंघन करके धर्म के विषय में आशंका करता है, वह शुद्रों और चोरों से भी बढ़कर पापी है। तुमने अमेयात्मा महातपस्वी मार्कण्डेय जी को अभी यहाँ से गये है, प्रत्यक्ष देखा है। व्यास, वसिष्ठ, मैत्रेय, नारद, लोमश, शुक तथा अन्य सब महर्षि धर्म के पालन से ही शुद्ध हृदय वालु हुए हैं। तुम अपनी आँखों इन सबको देखती हो, ये दिव्य योगशक्ति से सम्पन्न, शाप और अनुग्रह में समर्थ तथा देवताओं से भी अधिक गौरवशाली हैं। अनघे ये अमरों के समान विख्यात तथा वेदगम्य विषय को भी प्रत्यक्ष देखने वाले महर्षि धर्म को ही सबसे प्रथम आचरण में लाने योग्य बताते हैं। अतः कल्याणमयी महारानी द्रौपदी! तुम्हें मूर्खतायुक्त मन के द्वारा ईश्वर और धर्म पर आपेक्ष एवं आशंका नहीं करनी चाहिये। धर्म के विषय मे संशय रखने वाला बाल बुद्धि मानव जिन्हें धर्म के तत्त्व का निश्चय हो गया है, अतः दूसरे किसी से कोई शास्त्र-प्रमाण नहीं ग्रहण करता। केवल अपनी बुद्धि को ही प्रमाण मानने वाला उद्दण्ड मानव श्रेष्ठ पुरुषों एवं उत्तम धर्म की अवहेलना करता है; क्योंकि वह मूढ़ आसक्ति से सम्बन्ध रखने वाला इस लोक-प्रत्यक्ष हृदय जगत की ही सत्ता स्वीकार करता है। अप्रत्यक्ष वस्तु के विषयों में उसकी बुद्धि मोह में पड़ जाती है।
वैशम्पायन जी कहते हैं- पुरुषरत्न जनमेजय! पाण्डवों का वह अद्भुत एवं अलौकिक चरित्र सुनकर अम्बिकानन्दन राजा धृतराष्ट्र का मन चिन्ता और शोक में डूब गया। वे अत्यन्त खिन्न हो उठे और लंबी एवं गरम सांसें खींचकर अपने सारथि संजय को निकट बुलाकर बोले- ‘सूत! मैं बीते हुए द्यूतजनित घोर अन्याय का स्मरण करके दिन तथा रात में क्षणभर भी शांति नहीं पाता। मैं देखता हूं, पाण्डवों के पराक्रम असह्य हैं। उनमें शौर्य, धैर्य तथा उत्तम धारणशक्ति है। उन सब भाइयों में परस्पर अलौकिक प्रेम है। देवपुत्र महाभाग नकुल-सहदेव देवराज इन्द्र के समान तेजस्वी हैं। वे दोनों ही पाण्डव युद्ध में प्रचण्ड हैं। उनके आयुध दृढ़ हैं। वे दूर तक निशाना मारते हैं। युद्ध के लिये उनका भी दृढ़ निश्चय है। वे दोनों ही बड़ी शीघ्रता से हस्त संचालन करते हैं। उनका क्रोध भी अत्यन्त दृढ़ है। वे सदा उद्योगशील और बड़े वेगवान् हैं। जिस समय भीमसेन और अर्जुन को आगे रखकर वे दोनों सिंह समान पराक्रमी और अश्विनीकुमारों के समान दुःसह वीर युद्ध के मुहाने पर खड़े होंगे, उसी समय मुझे अपनी सेना को कोई वीर शेष रहता नहीं दिखायी देता है।
संजय! देवपुत्र महारथी नकुल-सहदेव युद्ध में अनुपम हैं। कोई भी रथी उनका सामना नहीं कर सकता। अमर्ष में भरे हुए माद्रीकुमार द्रौपदी को दिये गये उस कष्ट को कभी क्षमा नहीं करेंगे। महान् धनुर्धर वृष्णिवंशी, महातेजस्वी पांचाल योद्धा और युद्ध में सत्यप्रतिज्ञ वासुदेव श्रीकृष्ण से सुरक्षित कुन्तीपुत्र निश्चय ही मेरे पुत्रों की सेना को भस्म कर डालेंगे। सूतनन्दन! बलराम और श्रीकृष्ण से प्रेरित वृष्णिवंशी योद्धाओं के वेग को युद्ध में समस्त कौरव मिलकर भी नहीं सह सकते। उनके बीच में जब भयानक पराक्रमी महान् धनुर्धर भीमसेन बड़े-बड़े वीरों का संहार करने वाली आकाश में ऊपर उठी हुई गदा लिये विचरेंगे, तब उन भीम की गदा के वेग को तथा वज्रगर्जन के समान गाण्डीव धनुष की टंकार को भी कोई नरेश नहीं सह सकता। उस समय मैं दुर्योधन के वश में होने के कारण अपने हितैषी सुहृदों की उन याद रखने योग्य बातों को याद करूंगा, जिनका पालन मैंने पहले नहीं किया।'
संजय ने कहा- 'राजन्! आपके द्वारा यह बहुत बड़ा अन्याय हुआ है, जिसकी आपने जान-बूझकर उपेक्षा की है। (उसे रोकने की चेष्टा नहीं की है); वह यह है कि आपने समर्थ होते हुए भी मोहवश अपने पुत्र को कभी रोका नहीं। भगवान् मधुसूदन ने ज्यों ही सुना कि पाण्डव द्यूत में पराजित हो गये, त्यों ही वे काम्यकवन में पहुँचकर कुन्तीपुत्रों से मिले और उन्हें आश्वासन दिया। इसी प्रकार द्रुपद के धृष्टद्युम्न आदि पुत्र, विराट, धृष्टकेतु और महारथी कैकय-इन सब ने पाण्डवों से भेट की। राजन्! पाण्डवों को जूए में पराजित देखकर उन सब ने जो बातें कहीं, उन्हें गुप्तचरों द्वारा जानकर मैंने आपकी सेवा में निवेदन कर दिया था। पाण्डवों ने मिलकर मधुसूदन श्रीकृष्ण को युद्ध में अर्जुन का सारथि होने के लिये वरण किया और श्रीहरि ने ‘तथास्तु’ कहकर उनका अनुरोध स्वीकार कर लिया।

भगवान् श्रीकृष्ण भी कुन्तीपुत्रों को उस अवस्था में काला मृगचर्म ओढ़कर आये हुए देख उस समय अमर्ष में भर गये और युधिष्ठिर से इस प्रकार बोले- ‘इन्द्रप्रस्थ में कुन्तीकुमारों के पास जो समृद्धि थी तथा राजसूय यज्ञ के समय जिसे मैंने अपनी आंखों देखा था, वह अन्य नरेशों के लिये अत्यन्त दुर्लभ थी। उस समय सब भूमिपाल पाण्डवों के शस्त्रों के तेज से भयभीत थे। अंग, वंग, पुण्ड्र, उड्र, चोल, द्राविड़, आन्ध्र, सागरतटवर्ती द्वीप तथा समुद्र के समीप निवास करने वाले जो राजा थे, वे सभी राजसूय यज्ञ में उपस्थित थे। सिंहल, बर्बर, म्लेच्छ, लंकानिवासी, पश्चिम के राष्ट्र, सागर के निकटवर्ती सैकड़ों प्रदेश, दरद, समस्त किरात, यवन, शक, हार-हुण, चीन, तुषार, सैन्धव, जागुड़, रामठ, मुण्ड, स्त्रीराज, केकय, मालव तथा काश्मीर देश के नरेश भी राजसूय यज्ञ में बुलाये गये थे और मैंने उन सबको आपके यज्ञ में रसोई परोसते देखा था। सब ओर फैली हुई आपकी उन चंचल समृद्धि को जिन लोगों ने छल से छीन लिया है, उसके प्राण लेकर भी मैं इसे पुनः वापस लाऊंगा।
कुरुनन्दन! भरतकुलतिलक! बलराम, भीमसेन, अर्जुन, नकुल-सहदेव, अक्रूर, गद, साम्ब, प्रद्युम्न, आहुक, वीर धृष्टद्युम्न और शिशुपालपुत्र धृष्टकेतु के साथ आक्रमण करके युद्ध में दुर्योधन, कर्ण, दुःशासन एवं शकुनि तथा और जो कोई योद्धा सामना करने आयेगा, उसे भी शीघ्र ही मारकर मैं आपकी सम्पत्ति लौटा आऊंगा। तदनन्तर आप भाइयों सहित हस्तिनापुर में निवास करते हुए धृतराष्ट्र की राजलक्ष्मी को पाकर इस सारी पृथ्वी का शासन कीजिये’।
तब राजा युधिष्ठिर ने उस वीर समुदाय में इन धृष्टद्युम्न आदि शूरवीरों के सुनते हुए श्रीकृष्ण ने कहा। युधिष्ठिर बोले- 'जनार्दन! मैं आपकी सत्य वाणी शिरोधार्य करता हूँ। महाबाहो! केशव! तेरहवें वर्ष के बाद आप मेरे सम्पूर्ण शत्रुओं को उनके बन्धु-बान्धवों सहित नष्ट कीजियेगा। ऐसा करके आप मेरे सत्य (वनवास के लिये की गयी प्रतिज्ञा) की रक्षा कीजिये। मैंने राजाओं की मण्डली में वनवास की प्रतिज्ञा की है।' धर्मराज की यह बात सुनकर धृष्टद्युम्न आदि सभासदों ने समयोचित मधुर वचनों द्वारा अमर्ष में भरे हुए श्रीकृष्ण को शीघ्र ही शांत कर दिया। तत्पश्चात् उन्होंने क्लेशरहित हुई द्रौपदी से भगवान् श्रीकृष्ण के सुनते हुए कहा- ‘देवि! दुर्योधन तुम्हारे क्रोध से निश्चय ही प्राण त्याग देगा। वरवर्णिनि! हम सब सच्ची प्रतिज्ञा करते हैं, तुम शोक न करो। कृष्णे! उस समय तुम्हें जूए में जीती हुई देखकर जिन लोगों ने हंसी उड़ायी है, उनके मांस भेड़िये और गीध खायेंगे और नोच-नोचकर ले जायेंगे। इसी प्रकार जिन्होंने तुम्हें सभाभवन में घसीटा है, उनके कटे हुए सिरों को घसीटते हुए गीध और गीदड़ उनके रक्त पीयेंगे। पांचालराजकुमारी! तुम देखोगी कि उन दृष्टों के शरीर इस पृथ्वी पर मांसाहारी गीदड़-गीध आदि पशु-पक्षियों द्वारा बार-बार घसीटे और खाये जा रहे हैं। जिन लोगों ने तुम्हें सभा में क्लेश पहुँचाया और जिन्होंने चुपचाप रहकर उस अन्याय की उपेक्षा की है, उन सब के कटे हुए मस्तकों का रक्त वह पृथ्वी पीयेगी’।

भरतकुलतिलक! इस प्रकार उन वीरों ने अनेक प्रकार की बातें कही थीं। वे सब के सब तेजस्वी और शूरवीर हैं। उनके शुभ लक्षण अमिट हैं। धर्मराज ने तेरहवें वर्ष के बाद युद्ध करने के लिये उनका वरण किया है। वे महारथी वीर भगवान् श्रीकृष्ण को आगे रखकर आक्रमण करेंगे।
बलराम, श्रीकृष्ण, अर्जुन, प्रद्युम्न, साम्ब, सात्यकि, भीमसेन, नकुल-सहदेव, केकय राजकुमार, द्रुपद और उनके पुत्र तथा मत्स्य नरेश विराट, ये सब-के-सब विश्व विख्यात अजेय वीर हैं। ये महामना जब अपने संगे सम्बन्धियों और सेना के साथ धावा करेंगे, उस समय क्रोध में भरे हुए केसरी सिंहों के समान उन महावीरों का समर में जीवन की इच्छा रखने वाला कौन पुरुष सामना करेगा?'
धृतराष्ट्र बोले- संजय! जब जूआ खेला जा रहा था, उस समय विदुर ने मुझसे जो बात कही थी कि 'नरेन्द्र! यदि आप पाण्डवों को जूए में जीतेंगे तो निश्चय ही यह कौरवों के लिये खून की धारा से भरा हुआ अत्यन्त भयंकर, विनाश-काल होगा।' सूत! विदुर ने पहले जो बात कही थी, वह अवश्य ही उसी प्रकार होगी, ऐसा मेरा विश्वास है। वनवास का समय व्यतीत होने पर पाण्डवों के कथनानुसार यह घोर युद्ध होकर ही रहेगा, इसमें संशय नहीं।

जनमेजय ने पुछा- ब्रह्मन! अस्त्र विधा की प्राप्ति के लिये महात्मा अर्जुन के इन्द्रलोक चले जाने पर युधिष्ठिर आदि पाण्डवों ने क्या किया?
वैशम्पायन जी कहते हैं- राजन्! अस्त्र विद्या के लिये महात्मा अर्जुन के इन्द्रलोक जाने पर भरतकुलभूषण पाण्डव द्रौपदी के साथ काम्यकवन में निवास करने लगे। तदनन्तर एक दिन एकान्त एवं पवित्र स्थान में, जहाँ छोटी-छोटी हरी दूर्वा आदि घास उगी हुई थी, वे भरतवंश के श्रेष्ठ पुरुष दुःख से पीड़ित हो द्रौपदी के साथ बैठे और धनंजय अर्जुन के लिये चिंता करते हुए अत्यन्त दुःख में भरे अश्रुगद्गद कण्ठ से उन्हीं की बातें करने लगे। अर्जुन के वियोग से पीड़ित उन समस्त पाण्डवों को शोक सागर ने अपनी लहरों में डुबा दिया। पाण्डव राज्य छिन जाने से तो दु:खी थे ही, अर्जुन के विरह से वे और भी क्लेश में पड़ गये थे।
उस समय महाबाहु भीमसेन ने युधिष्ठिर ने कहा- ‘महाराज! आपकी आज्ञा से भरतवंश का रत्न अर्जुन तपस्या के लिये चला गया। हम सब पाण्डवों के प्राण उसी में बसते हैं। यदि कहीं अर्जुन का नाश हुआ तो पुत्रों सहित पांचाल, हम पाण्डव, सात्यकि और वसुदेवनन्दन श्रीकृष्ण- ये सब के सब नष्ट हो जायेंगे। जो धर्मात्मा अर्जुन अनेक प्रकार के क्लेशों का चिन्तन करते हुए आपकी आज्ञा से तपस्या के लिये गया, उससे बढ़कर दुःख और क्या होगा। जिस महापराक्रमी अर्जुन के बाहुबल का आश्रय लेकर हम संग्राम में शत्रुओं को पराजित और इस पृथ्वी को अपने अधिकार में आयी हुई समझते हैं। जिस धनुर्धर वीर के प्रभाव से प्रभावित होकर मैंने सभा में शकुनि सहित समस्त धृतराष्ट्र पुत्रों को तुरन्त ही यमलोक नहीं भेज दिया। हम सब लोग बाहुबल से सम्पन्न हैं और भगवान् वासुदेव हमारे रक्षक हैं तो भी हम आपके कारण अपने उठे हुए क्रोध को चुपचाप सह लेते हैं।
भगवान् श्रीकृष्ण के साथ हम लोग कर्ण आदि शत्रुओं को मारकर अपने बाहुबल से जीती हुई सम्पूर्ण पृथ्वी का शासन कर सकते हैं। आपके जूए के दोष से हम लोग पुरुषार्थयुक्त होकर भी दीन बन गये हैं और वे मूर्ख दुर्योधन आदि भेंट में मिले हुए हमारे धन से सम्पन्न हो इस समय अधिक बलशाली बन गये हैं। महाराज! आप क्षत्रिय धर्म की ओर तो देखिये। इस प्रकार वन में रहना कदापि क्षत्रियों का धर्म नहीं है। विद्वानों ने राज्य को ही क्षत्रिय का सर्वोत्तम धर्म माना है। आप क्षत्रिय धर्म के ज्ञाता नरेश हैं। धर्म के मार्ग से विचलित न होइये। राजन्! हम लोग बारह वर्ष बीतने के पहले ही अर्जुन को वन से लौटाकर और भगवान् श्रीकृष्ण को बुलाकर धृतराष्ट्र के पुत्रों का संहार कर सकते हैं।
महाराज! महामते! धृतराष्ट्र के पुत्र कितनी ही सेनाओं की मोर्चाबन्दी क्यों न कर लें, हम लोग उन्हें शीघ्र ही यमलोक का पठीक बनाकर ही छोड़ेंगे। मैं स्वयं ही शकुनि सहित समस्त धृतराष्ट्र पुत्रों को मार डालूंगा। दुर्योधन, कर्ण अथवा दूसरा जो काई योद्धा मेरा सामना करेगा, उसे भी अवश्य मारूंगा। मेरे द्वारा शत्रुओं का संहार हो जाने पर आप फिर तेरह वर्ष के बाद वन में चले आइयेगा। प्रजानाथ! ऐसा करने पर आपको दोष नहीं लगेगा।'

‘तात! शत्रुदमन! महाराज! हम नाना प्रकार के यज्ञों का अनुष्ठान करके अपने किये हुए पाप को धो-बहाकर उत्तम स्वर्गलोक में चलेंगे। राजन्! यदि ऐेसा हो तो आप हमारे धर्मपरायण राजा अविवेकी और दीर्घसुत्री नहीं समझे जायेंगे। शठता करने या जानने वाले शत्रुओं को शठता के द्वारा ही मारना चाहिये, यह एक सिद्धान्त है। जो स्वयं दूसरों पर छल-कपट का प्रयोग करता है, उसे छल से भी मार डालने में पाप नहीं बताया गया है। भरतवंशी महाराज! धर्मशास्त्र में इसी प्रकार धर्मपरायण धर्मज्ञ पुरुषों द्वारा यहाँ एक दिन-रात एक संवत्सर के समान देखा जाता है। प्रभो! महाराज! इसी प्रकार सदा यह वैदिक वचन सुना जाता है कि कृच्छ्रव्रत के अनुष्ठान से एक वर्ष की पूर्ति हो जाती है।
अच्युत! यदि आप वेद को प्रमाण मानते हैं तो तेरहवें दिन के बाद ही तेहर वर्षाें का समय बीत गया, ऐसा समझ लीजिये। शत्रुदमन! यह दुर्योधन को उसके सगे-सम्बन्धियों सहित मार डालने का अवसर आया है। राजन्! वह सारी पृथ्वी को जब तक एक सूत्र में बांध ले, उसके पहले ही यह कार्य कर लेना चाहिये। राजेन्द्र! जूए के खेल में आसक्त होकर आपने ऐसा अनर्थ कर डाला कि प्रायः हम सब लोगों को अज्ञातवास के संकट में लाकर पटक दिया। मैं ऐसा कोई देश या स्थान नहीं देखता, जहाँ अत्यन्त दुष्टचित्त, दुरात्मा दुर्योधन अपने गुप्तचरों द्वारा हम लोगों का पता न लगा ले। वह नीच नराधम हम सब लोगों का गुप्त निवास जान लेने पर पुनः अपनी कपटपूर्ण नीति द्वारा हमें इस वनवास में ही डाल देगा। यदि वह पापी किसी प्रकार यह समझ ले कि हम अज्ञातवास अवधि पार कर गये हैं, तो वह उस दशा में हमें देखकर पुनः आपको ही जूआ खेलने के लिये बुलायेगा। महाराज! आप एक बार जूए के संकट से बचकर दुबारा द्यूतक्रीड़ा में प्रवृत हो गये थे, अतः मैं समझता हूं, यदि पुनः आपका द्यूत के लिये आवाहन हो तो आप उससे पीछे न हटेंगे।
नरेश्वर! वह विवेकशून्य शकुनि जूआ फेंकने की कला में कितना कुशल है, वह आप अच्छी तरह जानते हैं, फिर तो उसमें हारकर आप पुनः वनवास ही भोगेंगे। महाराज! यदि आप हमें दीन, हीन, कृपण ही बनाना चाहते हैं तो जब तक जीवन है, तब तक सम्पूर्ण वेदोक्त धर्मों के पालन पर ही दृष्टि रखिये। अपना निश्चय तो यही है कि कपटी को कपट से ही मारना चाहिये। यदि आपकी आज्ञा हो तो जैसे तृण की राशि में डाली हुई आग हवा का सहारा पाकर उसे भस्म कर डालती है, वैसे ही मैं जाकर अपनी शक्ति के अनुसार उस मूढ़ दुर्योधन का वध कर डालूँ, अतः आप मुझे आज्ञा दीजिये।'
वैशम्पायन जी कहते हैं- जनमेजय! धर्मराज राजा युधिष्ठिर ने उपर्युक्त बातें कहने वाले पाण्डुनन्दन भीमसेन का मस्तक सूंघकर उन्हें सान्त्वना देते हुए कहा- ‘महाबाहो! इसमें तनिक भी संदेह नहीं है कि तुम तेरहवें वर्ष के बाद गाण्डीवधारी अर्जुन के साथ जाकर युद्ध में सुयोधन को मार डालोगे। किंतु शक्तिशाली वीर कुन्तीकुमार! तुम जो यह कहते हो कि सुयोधन के वध का अवसर आ गया है, वह ठीक नहीं है। मैं झूट नहीं बोल सकता, मुझमें यह आदत नहीं है।'

‘कुन्तीनन्दन! तुम दुर्धर्ष, वीर हो, छल-कपट का आश्रय लिये बिना ही पापपूर्ण विचार रखने वाले दुर्योधन को सगे-सम्बन्धियों सहित नष्ट कर सकते हो’।
धर्मराज युधिष्ठिर जब भीमसेन से ऐसी बातें कह रहे थे, उसी समय महाभाग महर्षि बृहदश्व वहाँ आ पहुँचे। धर्मात्मा धर्मराज युधिष्ठिर ने धर्मानुष्ठान करने वाले उन महात्मा को आया देख शास्त्रीय विधि के अनुसार मधुपर्क द्वारा उनका पूजन किया। जब वे आसन पर बैठकर थकावट से निवृत्त हो चुके अर्थात् विश्राम कर चुके, तब महाबाहु युधिष्ठिर उनके पास ही बैठकर उन्हीं की ओर देखते हुए अत्यन्त दीनतापूर्ण वचन बोले- ‘भगवन्! पासे फेंककर खेले जाने वाले जूए के लिये मूझे बुलाकर छल-कपट में कुशल तथा पासा डालने की कला में निपुण धूर्त जुआरियों ने मेरे सारे धन तथा राज्य का अपहरण कर लिया है। मैं जूए का मर्मज्ञ नहीं हूँ। फिर भी पापपूर्ण विचार रखने वाले उन दुष्टों के द्वारा मेरी प्राणों से भी अधिक गौरवशालिनी पत्नी द्रौपदी केश पकड़कर भरी सभा में लायी गयी। एक बार जूए के संकट से बच जाने पर पुनः द्यूत का आयोजन करके उन्होंने मुझे जीत लिया और मृगचर्म पहिनाकर वनवास का अत्यन्त दारुण कष्ट भोगने के लिये इस महान् वन में निवार्सित कर दिया। मैं अत्यन्त दु:खी हो बड़ी कठिनाई से वन में निवास करता हूँ। जिस सभा में जूआ खेलने का आयोजन किया गया था, वहाँ प्रतिपक्षी पुरुषों के मुख से मुझे अत्यन्त कठोर बातें सुननी पड़ी हैं। इसके सिवा द्यूत आदि कार्यों का उल्लेख करते हुए मेरे दुःखातुर सुहृदों ने जो संतापसूचक बातें कही हैं, वे सब मेरे हृदय में स्थित हैं। मैं उन सब बातों को याद करके सारी रात चिन्ता में निमग्न रहता हूँ। इधर जिस गाण्डीव धनुषधारी अर्जुन में हम सबके प्राण बसते हैं, वह भी हमसे अलग है। महात्मा अर्जुन के बिना मैं निष्प्राण-सा हो गया हूँ। मैं सदा निरालस्य भाव से यही सोचा करता हूँ कि श्रेष्ठ, दयालु और प्रियवादी अर्जुन कब अस्त्र विद्या सीखकर फिर यहाँ आयेगा और मैं उसे भर आंख देखूंगा। क्या मेरे जैसा अत्यन्त भाग्यहीन राजा इस पृथ्वी पर कोई दूसरा भी है? अथवा आपने कहीं मेरे-जैसे किसी राजा को पहले कभी देखा या सुना है। मेरा तो यह विश्वास है कि मुझसे बढ़कर अत्यन्त दु:खी मनुष्य दूसरा कोई नहीं है’।
बृहदश्व बोले- महाराज पाण्डुनन्दन! तुम जो यह कह रहे हो कि मुझसे बढ़कर अत्यन्त भाग्यहीन कोई पुरुष कहीं भी नहीं है, उसके विषय में मैं तुम्हें एक प्राचीन इतिहास सुनाऊंगा। अनघ! पृथ्वीपते! यदि तुम सुनना चाहो तो मैं उस व्यक्ति का परिचय दूंगा, जो इस पृथ्वी पर तुमसे भी अधिक दु:खी राजा था।
वैशम्पायन जी कहते हैं- जनमेजय! तब राजा युधिष्ठिर ने मुनि से कहा- ‘भगवन्! अवश्य कहिये। जो मेरे जैसी संकटपूर्ण स्थिति में पहुँचा हुआ हो, उस राजा का चरित्र मैं सुनना चाहता हूँ।
बृहदश्व ने कहा- राजन्! अपने धर्म से कभी च्युत न होने वाले भूपाल! तुम भाइयों सहित सावधान होकर सुनो। इस पृथ्वी पर जो तुमसे भी अधिक दु:खी राजा था, उसका परिचय देता हूँ।

निषध देश में वीरसेन नाम से प्रसिद्ध एक भूपाल हो गये हैं। उन्हीं के पुत्र का नाम नल था, जो धर्म और अर्थ के तत्त्वज्ञ थे। हमने सुना है कि राजा नल को उनके भाई पुष्कर ने छल से ही जूए के द्वारा जीत लिया था और वे समस्त दुःख से आतुर हो अपनी पत्नी के साथ वनवास का दुःख भोगने लगे थे।
राजन्! उनके साथ न सेवक थे न रथ, न भाई थे न बान्धव। वन में रहते समय उनके पास ये वस्तुएं कदापि शेष नहीं थी। तुम तो देवतुल्य पराक्रमी वीर भाइयों से घिरे हुए हो। ब्रह्मा जी के समान तेजस्वी श्रेष्ठ ब्राह्मण तुम्हारे चारों ओर बैठे हुए हैं। अतः तुम्हें शोक नहीं करना चाहिये।
युधिष्ठिर बोले- 'वक्ताओं में श्रेष्ठ मुने! मैं उत्तम महामना राजा नल का चरित्र विस्तार के साथ सुनना चाहता हूँ। आप मुझे बताने की कृपा करें।'

बृहदश्व ने कहा- धर्मराज! निषध देश में वीरसेन के पुत्र नल नाम से प्रसिद्ध एक बलवान् राजा हो गये हैं। वे उत्तम गुणों से सम्पन्न, रूपवान् और अश्व संचालन की कला में कुशल थे। जैसे देवराज इन्द्र सम्पूर्ण देवताओं के शिरमौर हैं, उसी प्रकार राजा नल का स्थान समस्त राजाओं के ऊपर था। वे तेज में भगवान् सूर्य के समान सर्वोपरि थे। निषध देश के महाराज नल बड़े ब्राह्मणभक्त, वेदवेत्ता, शूरवीर, द्यूतक्रीड़ा के प्रेमी, सत्यवादी, महान् और एक अक्षौहिणी सेना के स्वामी थे। वे श्रेष्ठ स्त्रियों को प्रिय थे और उदार, जितेन्द्रिय, प्रजाजनों के रक्षक तथा साक्षात् मनु के समान धनुर्धरों में उत्तम थे।
इसी प्रकार उन दिनों विदर्भ देश में भयानक पराक्रमी भीम नामक राजा राज्य करते थे। वे शूरवीर और सर्वसद्गुणसम्पन्न थे। उन्हें कोई संतान नहीं थी। अतः संतान प्राप्ति की कामना उनके हृदय में सदा बनी रहती थी। भारत! राजा भीम ने अत्यन्त एकाग्रचित्त होकर संतान प्राप्ति के लिये महान् प्रयत्न किया। उन्हीं दिनों उनके यहाँ दमन नामक ब्रह्मर्षि पधारे। राजेन्द्र! धर्मज्ञ तथा संतान की इच्छा वाले उस भीम ने अपनी रानी सहित उन महातेजस्वी मुनि को पूर्ण सत्कार करके संतुष्ट किया। महायशस्वी दमन मुनि ने प्रसन्न होकर पत्नी सहित राजा भीम को एक कन्या और तीन उदार पुत्र प्रदान किये। कन्या का नाम था दमयन्ती और पुत्रों के नाम थे-दम, दान्त और दमन। ये सभी बड़े तेजस्वी थे। राजा के तीनों पुत्र गुणसम्पन्न, भयंकर वीर और भयानक पराक्रमी थे। सुन्दर कटि प्रदेश वाली दमयन्ती रूप, तेज, यश, श्री और सौभाग्य के द्वारा तीनों लोकों में विख्यात यशस्विनी हुई। जब उसने युवावस्था में प्रवेश किया, उस समय सौ दासियां और सौ सखियां वस्त्रभूषणों से अलंकृत हो सदा उसकी सेवा में उपस्थित रहती थीं। मानों देवांगनाएं शची की उपासना करती हों।
अनिन्द्य सुन्दर अंग वाली भीमकुमारी दमयन्ती सब प्रकार के आभूषण से विभूषित हो सखियों की मण्डली में वैसी ही शोभा पाती थी, जैसे मेघमाला के बीच विद्युत् प्रकाशित हो रही हो। वह लक्ष्मी के समान अत्यन्त सुन्दर रूप से सुशोभित थी। उसके नेत्र विशाल थे। देवताओं और यक्षों में भी वैसी सुन्दरी कन्या कहीं देखने में नहीं आती थी। मनुष्यों तथा अन्य वर्ग के लोगों में भी वैसी सुन्दरी पहले न तो कभी देखी गयी थी और न सुनने में ही आयी थी। उस बाला को देखते ही चित्त प्रसन्न हो जाता था। वह देववर्ग में भी श्रेष्ठ सुन्दरी समझी जाती थी। नरश्रेष्ठ नल भी इस भूतल के मनुष्यों में अनुपम सुन्दर थे। उनका रूप देखकर ऐसा जान पड़ता था, मानो नल के आकार में स्वयं मूर्तिमान् कामदेव ही उत्पन्न हुआ हों। लोग कौतूहलवश दमयन्ती के समीप नल की प्रशंसा करते थे और निषधराज नल के निकट बार-बार दमयन्ती के सौन्दर्य की सराहना किया करते थे।
कुन्तीनन्दन! इस प्रकार निरन्तर एक-दूसरे के गुणों को सुनते-सुनते उन दोनों में बिना देखे ही परस्पर काम (अनुराग) उत्पन्न हो गया। उनकी वह कामना दिन-दिन बढ़ती ही चली गयी। जब राजा नल उस कामदेवना को हृदय के भीतर छिपाये रखने में असमर्थ हो गये, तब वे अन्तःपुर के समीपवर्ती उपवन में जाकर एकान्त में बैठे गये।

इतने ही में उनकी दृष्टि कुछ हंसों पर पड़ी, जो सुवर्णमय पंखों से विभूषित थे। वे उसी उपवन में विचर रह थे। राजा ने उनमें से एक हंस को पकड़ लिया। तब आकाशचारी हंस ने उस समय नल से कहा- 'राजन्! आप मुझे न मारें। मैं आपका प्रिय कार्य करूंगा। निषधनरेश! मैं दमयन्ती के निकट आपकी ऐसी प्रशंसा करूंगा, जिससे वह आपके सिवा दूसरे किसी पुरुष को मन में कभी स्थान न देगी’।
हंस के ऐसा कहने पर राजा नल ने उसे छोड़ दिया। फिर वे हंस वहाँ से उड़कर विदर्भ देश में गये। तब विदर्भ नगरी में जाकर वे सभी हंस दमयन्ती के निकट उतरे। दमयन्ती ने भी उन अद्भुत पक्षियों को देखा। सखियों से घिरी हुई राजकुमारी दमयन्ती उन अपूर्व पक्षियों को देखकर बहुत प्रसन्न हुई और तुरन्त ही उन्हें पकड़ने की चेष्टा करने लगी। तब हंस उस प्रमदावन में सब ओर विचरण करने लगे। उस समय सभी राजकन्याओं ने एक-एक करके उन सभी हंसों का पीछा किया।
दमयन्ती जिस हंस के निकट दौड़ रही थी, उसने उससे मानवी वाणी में कहा- ‘राजकुमारी दमयन्ती! सुनो, निषध देश में नल नाम से प्रसिद्ध एक राजा हैं, जो अश्विनीकुमारों के समान सुन्दर हैं। मनुष्यों में तो कोई उनके समान है ही नहीं। सुन्दरी! रूप दृष्टि से तो वे मानों स्वयं मूर्तिमान् कामदेव से ही प्रतीत होते हैं। सुमध्यमे! यदि तुम उनकी पत्नी हो जाओ तो तुम्हारा जन्म और यह मनोहर रूप सफल हो जाये। हम लोगों ने देवता, गन्धर्व, मनुष्य, नाग तथा राक्षसों को भी देखा है; परन्तु हमारी दृष्टि में अब तक उनके जैसा कोई भी पुरुष पहले कभी नहीं आया है। तुम रमणियों में रत्नस्वरूपा हो और नल पुरुषों के मुकुटमणि हैं। यदि किसी विशिष्ट नारी का विशिष्ट पुरुष के साथ संयोग हो तो वह विशेष गुणकारी होता है।'
राजन्! हंस के इस प्रकार कहने पर दमयन्ती ने उससे कहा- ‘पक्षिराज! तुम नल के निकट भी ऐसी ही बात कहना’।
राजन्! विदर्भ राजकुमारी दमयन्ती से ‘तथास्तु’ कहकर वह हंस पुनः निषध देश में आया और उसने नल से सब बातें निवेदन कीं।

बृहदश्व मुनि कहते हैं- भारत! दमयन्ती ने जब से हंस की बात सुनीं, तब से राजा नल के प्रति अनुरक्त हो जाने के कारण वह अस्वस्थ रहने लगी। तदनन्तर उसके मन में सदा चिन्ता बनी रहती थी। स्वभाव में दैन्य आ गया। चेहरे का रंग फीका पड़ गया और दमयन्ती दिन-दिन दुबली होने लगी। उस समय वह प्रायः लम्बी सांसें खींचती रहती थी। ऊपर की ओर निहारती हुई सदा नल के ध्यान में परायण रहती थी। देखने में उन्मत्त-सी जान पड़ती थी। उसका शरीर पाण्डु वर्ण का हो गया। कामवेदना की अधिकता से उसकी चेतना क्षण-क्षण में विलम्ब-सी हो जाती थी। उसकी शय्या, आसन तथा भोग-सामग्रियों में कहीं भी प्रीति नहीं होती थी। वह न तो रात में सोती और न दिन में ही। बारंबार ‘हाय-हाय’ करके रोती ही रहती थी। उसकी वैसी आकृति और अस्वस्थ-अवस्था का क्या कारण है, यह सखियों ने संकेत से जान लिया था। तदनन्तर दमयन्ती की सखियों ने विदर्भ नरेश को उसकी उस अस्वस्थ अवस्था के विषय में सूचना दी। सखियों के मुख से दमयन्ती के विषय में वैसी बात सुनकर राजा भीम ने बहुत सोचा-विचारा, परन्तु अपनी पुत्री के लिये कोई विशेष महत्त्वपूर्ण कार्य उन्हें नहीं सूक्ष पड़ा। वे सोचने लगे कि 'क्यों मेरी पुत्री आजकल स्वस्थ नहीं दिखायी देती है?’
राजा ने बहुत सोचने-विचारने के बाद एक निश्चय किया कि मेरी पुत्री अब युवावस्था में प्रवेश कर चुकी, अतः दमयन्ती के लिये स्वयंवर रचाना ही उन्हें अपना विशेष कर्तव्य दिखायी दिया। राजन्! विदर्भ नरेश ने सब राजाओं को इस प्रकार निमन्त्रित किया- ‘वीरो! मेरे यहाँ कन्या का स्वयंवर है। आप लोग पधार कर इस उत्सव का आनंद लें।' दमयन्ती का स्वयंवर होने जा रहा है, यह सुनकर सभी नरेश विदर्भराज भीम के आदेश से हाथी, घोड़ों तथा रथों की तुमुल ध्वनि से पृथ्वी को गुंजाते हुए उनकी राजधानी में गये। उस समय उनके साथ विचित्र माला एवं आभूषणों से विभूषित बहुत-से सैनिक देखे जा रहे थे। महाबाहु राजा भीम ने वहाँ पधारे हुए उन महामना नरेशों का यथायोग्य पूजन किया। तत्पश्चात् वे उनके पूजित हो वहीं रहने लगे।
इसी समय देवर्षिप्रवर महान् व्रतधारी महाप्राज्ञ नारद और पर्वत दोनों महात्मा इधर घूमते हुए इन्द्रलोक में गये। वहाँ उन्होंने देवराज के भवन में प्रवेश किया। उस भवन में उनका विशेष आदर सत्कार और पूजन किया गया। उन दोनों की पूजा करके भगवान् इन्द्र ने उनसे उन दोनों के तथा सम्पूर्ण जगत् के कुशल-मंगल एवं स्वस्थता का समाचार पूछा। तब नारद जी ने कहा- 'प्रभो! देवेश्वर! हम लोगों की सर्वत्र कुशल है और समस्त लोकों में भी राजा लोग सकुशल हैं।'
बृहदश्व कहते हैं- राजन् नारद की बात सुनकर बल और वृत्रासुर का वध करने वाले इन्द्र ने उनसे पूछा- 'मुने! जो धर्मज्ञ भूपाल अपने प्राणों का मोह छोड़कर युद्ध करते हैं और पीठ न दिखाकर लड़ते समय किसी शस्त्र के आघात से मृत्यु को प्राप्त होते हैं, उनके लिये हमारा यह स्वर्गलोक अक्षय हो जाता हैं और मेरी ही तरह उन्हें भी यह मनोवांछित भोग प्रदान करता है।'

‘वे शूरवीर क्षत्रिय यहाँ हैं? अपने उन प्रिय अतिथियों को आजकल मैं यहाँ आते नहीं देख रहा हूं’।
इन्द्र के ऐसा पूछने पर नारद जी ने उत्तर दिया। नारद बोले- 'मघवन्! मैं वह कारण बताता हूं, जिससे राजा लोग आजकल यहाँ नहीं दिखायी देते, सुनिये।
विदर्भ नरेश भीम के यहाँ दमयन्ती नाम से प्रसिद्ध एक कन्या उत्पन्न हुई है, जो मनोहर रूप-सौन्दर्य में पृथ्वी की सम्पूर्ण युवतियों को लांघ गयी है। इन्द्र! अब शीघ्र ही उसका स्वयंवर होने वाला है, उसी में सब राजा और राजकुमार जा रहे हैं। बल और वृत्रासुर के नाशक इन्द्र! दमयन्ती सम्पूर्ण जगत् का एक अद्भुत रत्न है। इसलिये सब राजा उसे पाने की विशेष अभिलाषा रखते हैं।'
यह बात हो ही रही थी कि देवश्रेष्ठ लोकपालगण अग्नि सहित देवराज के समीप आये। तदनन्तर उन सब ने नारद जी की ये विशिष्ट बातें सुनीं। सुनते ही वह सब के सब हर्षोल्लास से परिपूर्ण हो बोले- 'हम लोग भी उस स्वयंवर में चलें’। महाराज! तदनन्तर वे सब देवता अपने सेवकगणों और वाहनों के साथ विदर्भ देश में गये, समस्त भूपाल एकत्र हुए थे।
कुन्तीनन्दन! उदारहृदय राजा नल भी विदर्भ नगर में समस्त राजाओं का समागम सुनकर दमयन्ती में अनुरक्त हो बहां गये। उस समय देवताओं ने पृथ्वी पर मार्ग में खडे़ हुए राजा नल को देखा। रूप-सम्पति की दृष्टि से वे साक्षात् मूर्तिमान कामदेव से जान पड़ते थे। सूर्य के समान प्रकाशित होने वाले महाराज नल को देखकर वे लोकपाल उनके रूप, वैभव से चकित हो दमयन्ती को पाने का संकल्प छाड़ बैठे।
राजन्! तब उन देवताओं ने अपने विमान को आकाश में रोक दिया और वहाँ से नीचे उतर कर निषध नरेश से कहा- ‘निषध देश के महाराज नरश्रेष्ठ नल! आप सत्यव्रती हैं, हम लोगों की सहायता कीजिये। हमारे दूत बन जाइये’।

बृहदश्व मुनि कहते हैं- भारत! देवताओं से उनकी सहायता करने की प्रतिज्ञा करके राजा नल ने हाथ जोड़ पास जाकर उनसे पूछा- ‘आप लोग कौन हैं? और वह कौन व्यक्ति है, जिसके पास जाने के लिये आपने मुझे दूत बनाने की इच्छा की है तथा आप लोगों का वह कौन-सा कार्य है, जो मेरे द्वारा सम्पन्न होने योग्य है, यह ठीक-ठीक बताइये’।
निषधराज नल के इस प्रकार पूछने पर इन्द्र ने कहा- ‘भूपाल! तुम हमें देवता समझो, हम दमयन्ती को प्राप्त करने के लिये यहाँ आये हैं। मैं इन्द्र हूं, ये अग्निदेव हैं, ये जल के स्वामी वरुण और ये प्राणियों के शरीरों का नाश करने वाले साक्षात् यमराज हैं। आप दमयन्ती के पास जाकर उसे हमारे आगमन की सूचना दे दीजिये और कहिये-महेन्द्र आदि लोकपाल तुम्हें देखने के लिये आ रहे हैं। इन्द्र, अग्नि, वरुण और यम-ये देवता तुम्हें प्राप्त करना चाहते हैं। तुम उनमें से किसी एक देवता को पति के रूप में चुन लो’।
इन्द्र के ऐसा कहने पर नल हाथ जोड़कर बोले- ‘देवताओ! मेरा भी एकमात्र यही प्रयोजन है, जो आप लोगों का है; अतः एक ही प्रयोजन के लिये आये हुए मुझे दूत बनाकर न भेजिये। देवेश्वरों! जिसके मन में किसी स्त्री को प्राप्त करने का संकल्प हो गया है, वह पुरुष उसी स्त्री को दूसरे के लिये कैसे छोड़ सकता है? अतः आप लोग ऐसी बात कहने के लिये मुझे क्षमा करे’।
देवताओं ने कहा- 'निषध नरेश! तुम पहले हम लोगों से हमारा कार्य सिद्ध करने के लिये प्रतिज्ञा कर चुके हो, फिर तुम उस प्रतिज्ञा का पालन कैसे नहीं करोगे? इसलिये निषधराज! तुम शीघ्र जाओ; देर न करो।'
बृहदश्व मुनि कहते हैं- राजन्! उन देवताओं के ऐसा कहने पर निषध नरेश ने पुनः उनसे पूछा- 'विदर्भराज के सभी भवन (पहरेदारों से) सुरक्षित हैं। मैं उनमें कैसे प्रवेश कर सकता हूँ।' तब इन्द्र ने पुनः उत्तर दिया- ‘तुम वहाँ प्रवेश कर सकोगे।’ तत्पश्चात् राजा नल ‘तथास्तु’ कहकर दमयन्ती के महल में गये। वहाँ उन्होंने देखा, सखियों से घिरी हुई परम सुन्दरी विदर्भ राजकुमारी दमयन्ती अपने सुन्दर शरीर और दिव्य कांति से अत्यन्त उद्भासित हो रही है। उसके अंग परम सुकुमार हैं, कटि के ऊपर का भाग अत्यन्त पतला है और नेत्र बड़े सुन्दर हैं एवं वह अपने तेज से चन्द्रमा की प्रभा को भी तिरस्कृत कर रही है। उस मनोहर मुसकान वाली राजकुमारी को देखते ही नल के हृदय में कामाग्नि प्रज्वलित हो उठी; तथापि अपनी प्रतिज्ञा को सत्य करने की इच्छा से उन्होंने उस कामदेवना को मन में ही रोक लिया। निषधराज को वहाँ आये देख अन्तःपुर की सारी सुन्दरी स्त्रियां चकित हो गयीं और उनके तेज से तिरस्कृत हो अपने आसनों से उठकर खड़ी हो गयीं। अत्यन्त प्रसन्न और आश्चर्यचकित होकर उन सब ने राजा नल के सौन्दर्य की प्रशंसा की। उन्होंने उन से वार्तालाप नहीं किया; परन्तु मन-ही-मन उनका बड़ा आदर किया। वे सोचने लगीं- ‘अहो! इनका रूप अद्भुत है, कांति बड़ी मनोहर है तथा इन महात्मा का धैर्य भी अनुठा है। न जाने ये हैं कौन? सम्भव है देवता, यक्ष अथवा गन्धर्व हों?

नल के तेज से प्रतिहत हुई वे लजीली सुन्दरियां उनसे कुछ बोल ही न सकीं। तब मुसकराकर बातचीत करने वाली दमयन्ती ने विस्मित होकर मुस्कराते हुए वीर नल से इस प्रकार पूछा- ‘आप कौन हैं? आपके सम्पूर्ण अंग निर्दोष एवं परम सुन्दर हैं। आप मेरे हृदय की कामाग्नि बड़ा रहे हैं। निष्पाप वीर! आप देवताओं के समान यहाँ आ पहुँचे हैं। मैं आपका परिचय पाना चाहती हूँ। आपका इस रनिवास में आना कैसे सम्भव हुआ? आपको किसी ने देखा कैसे नहीं? मेरा यह महल अत्यन्त सुरक्षित है और यहाँ के राजा का शासन बड़ा कठोर है-वे अपराधियों को बड़ा कठोर दण्ड देते हैं।’
विदर्भ राजकुमारी के ऐसा पूछने पर नल ने इस प्रकार उत्तर दिया। नल ने कहा- 'कल्याणि! तुम मुझे नल समझो। मैं देवताओं का दूत बनकर यहाँ आया हूँ। इन्द्र, अग्नि, वरुण और उनमें से किसी एक को अपना पति चुन लो। उन्हीं देवताओं के प्रभाव से मैं इस महल के भीतर आया हूँ और मुझे कोई न देख सका है। भीतर प्रवेश करते समय न तो किसी ने मुझे देखा है और न रोका ही है। भद्रे! इसीलिये श्रेष्ठ देवताओं ने मुझे यहाँ भेजा है। शुभे इसे सुनकर तुम्हारी जैसी इच्छा हो, वैसा निश्चय करो।'

बृहदश्व मुनि कहते है- राजन्! दमयन्ती ने अपनी श्रद्धा के अनुसार देवताओं को नमस्कार करके नल से हंसकर कहा- ‘महाराज! आप ही मेरा पाणिग्रहण कीजिये और बताइये, मैं आपकी क्या सेवा करूँ। नरेश्वर! मैं तथा मेरा जो कुछ दूसरा धन है, वह सब आपका है। आप पूर्ण विश्वस्त होकर मेरे साथ विवाह कीजिये।। भुपाल! हंसों की जो बात मैंने सुनी, वह (मेरे हृदय में कामाग्नि प्रज्वलित करके सदा) मुझे दग्ध करती रहती है। वीर! आप ही को पाने के लिये मैंने यहाँ समस्त राजाओं का सम्मेलन कराया है। मानद! आपके चरणों में भक्ति रखने वाली मुझ दासी को यदि आप स्वीकार नहीं करंगे तो मैं आपके ही कारण विष, अग्नि, जल अथवा फांसी को निमित्त बनाकर अपना प्राण त्याग दूंगी।'
दमयन्ती के ऐसा कहने पर राजा नल ने उनसे पूछा- '(तुम्‍हें पाने के लिये उत्सुक) लोकपालों के होते हुए तुम एक साधारण मनुष्य को कैसे पति बनाना चाहती हो? जिन लोकसृष्टा महामना ईश्वरों के चरणों की धूल समान भी मैं नहीं हूं, उन्हीं की ओर तुम्हें मन लगाना चाहिये। निर्दोष अंगों वाली सुन्दरी! देवताओं के विरुद्ध चेष्टा करने वाला मानव मृत्यु को प्राप्त हो सकता है; अतः तुम मुझे बचाओ और उन श्रेष्ठ देवताओं को ही वरण करो तथा देवताओं को ही पाकर निर्मल वस्त्र, दिव्य एवं विचित्र पुष्पहार तथा मुख्य-मुख्य आभूषणों का सुख भोगो। जो इस सारी पृथ्वी को संक्षिप्त करके पुनः अपना ग्रास बना लेते हैं; उन देवेश्वर अग्नि को कौन नारी अपना पति न चुनेगी? जिनके दण्ड के भय से संसार में आये हुए समस्त प्राणि समुदाय धर्म का ही पालन करते हैं, उस यमराज को कौन अपना पति नहीं वरेगी? दैत्यों और दानवों का मर्दन करने वाले धर्मात्मा महामना सर्वदेवेश्वर महेन्द्र का कौन नारी पतिरूप में वरण न करेगी? यदि तुम ठीक समझती हो तो लोकपालों में प्रसिद्ध वरुण को निःशंक होकर अपना पति बनाओ। यह एक हितैषी सुहृद का वचन है, इसे सुनो’।
तदनन्तर विषधराज नल के ऐसा कहने पर दमयन्ती शोकाश्रुओं से भरे हुए नेत्रों द्वारा देखती हुई इस प्रकार बोली- ‘पृथ्वीपते! मैं सम्पूर्ण देवताओं को नमस्कार करके आप ही को अपना पति चुनती हूँ। यह मैने आप से सच्ची बात कहीं है।' ऐसा कहकर दमयन्ती दोनों हाथ जोड़कर थर-थर कांपने लगी। उस अवस्था में राजा नल ने उससे कहा- ‘कल्याणि! मैं इस समय दूत का कार्य करने के लिये आया हूँ, अतः भद्रे! इस समय वही करो जो मेरे स्वरूप के अनुरूप हो। मैं देवताओं के समान प्रतिज्ञा करके विशेषत: परोपकार के लिये प्रयत्न आरम्भ करके अब यहाँ स्वार्थ-साधन के लिये कैसे उत्साहित हो सकता हूँ। यदि यह धर्म सुरक्षित रहे तो उससे मेरे स्वार्थ की भी सिद्धि हो सकती है। भद्रे! तुम ऐसा प्रयत्न करो, जिससे मैं इस प्रकार धर्मयुक्त स्वार्थ की सिद्धि कंरू’।
यह सुनकर पवित्र मुसकान वाली दमयन्ती राजा नल से धीरे-धीरे मधुर वाणी से बोली- ‘नरेश्वर! मैंने उस निर्दोष उपाय को ढूंढ़ निकाला है, राजन्! जिससे आपको किसी प्रकार दोष नहीं लगेगा।'

‘नरश्रेष्ठ! आप और इन्द्र आदि सब देवता एक ही साथ उस रंगमण्डप में पधारें, जहाँ मेरा स्वयंवर होने वाला है। नरेश्वर! नरव्याघ्र! तदनन्तर में उन लोकपालों के समीप ही आपका वरण कर लूंगी। ऐसा करने से (आपको कोई) दोष नहीं लगेगा’।
युधिष्ठिर! विदर्भ राजकुमारी के ऐसा कहने पर राजा नल पुनः वहीं लौट आये, जहाँ देवताओं से उनकी भेट हुई थी। महान् शक्तिशाली लोकपालों ने इस प्रकार राजा नल को लौटते देखा और उन्हें देखकर उनसे सारा वृत्तान्त्त पूछा- ‘राजन्! क्या तुमने पवित्र मुस्कान वाली दमयन्ती को देखा है? पापरहित भूपाल! हम सब लोगों को उसने क्या संदेश दिया बताओ’।
नल ने कहा- 'देवताओ! आपकी आज्ञा पाकर मैं दमयन्ती के महल में गया। उसकी ड्योढ़ी विशाल थी और दण्डधारी बूढ़े रक्षक घेरकर पहरा दे रहे थे। आप लोगों के प्रभाव से उसमें प्रवेश करते समय मुझे वहाँ राजकन्या के सिवा दूसरे किसी मनुष्य ने नहीं देखा। दमयन्ती की सखियों को भी मैंने देखा और उन सखियों ने भी मुझे देखा। देवेश्वरो! वे सब मुझे देखकर आश्चर्यचकित हो गयीं।
श्रेष्ठ देवताओ! जब में आप लोगों के प्रभाव का वर्णन करने लगा, उस समय सुमुखी दमयन्ती ने मुझ में ही अपना मानसिक संकल्प रखकर मेरा ही वरण किया। उस बाला ने मुझ से यह भी कहा कि ‘नरव्याध्र! सब देवता आपके साथ उस स्थान पर पधारें, जहाँ स्वयंवर होने वाला है। निषधराज! मैं उन देवताओं के समीप ही आपका वरण कर लूंगी। महाबाहो! ऐसा होने पर आपको दोष नहीं लगेगा। देवताओ! दमयन्ती के महल का इतना ही वृत्तान्त्त है, जिसे मैंने ठीक-ठीक निवेदन कर दिया। देवेश्वरगण! अब इस सम्पूर्ण विषय में आप सब देवता लोग ही प्रमाण हैं, अर्थात् आप ही साक्षी हैं।'

बृहदश्व मुनि कहते हैं- राजन्! तदनन्तर शुभ समय, उत्तम तिथि तथा पुण्यदायक अवसर आने पर राजा भीम ने समस्त भूपालों को स्वयंवर के लिये बुलाया। यह सुनकर सब भूपाल कामपीड़ित हो दमयन्ती को पाने की इच्छा से तुरन्त चल दिये। रंगमण्डप सोने के खम्भों से सुशोभित था। तोरण से उसकी शोभा और बढ़ गयी थी। जैसे बडे़-बड़े सिंह पर्वत की गुफा में प्रवेश करते हैं, उसी प्रकार उन नरेशों ने रंगमण्डप में प्रवेश किया। वहाँ सब भूपाल भिन्न-भिन्न आसनों पर बैठ गये। सब ने सुगन्धित फूलों की माला धारण कर रखी थी और सब के कानों में विशुद्ध मणिमय कुण्डल झिलमिला रहे थे।
व्याघ्रों से भरी हुई पर्वत की गुफा तथा नागों से सुशोभित भोगवतीपुरी की भाँति वह पुण्यमयी राजसभा नरश्रेष्ठ भूपालों से भरी दिखायी देती थी। वहाँ भूमिपालों की (पांच अंगुलियों से युक्त) परिघ-जैसी मोटी भुजाएं आकार-प्रकार और रंग में अत्यन्त सुन्दर तथा पांच मस्तक वाले सर्प के समान दिखायी देती थीं। जैसे आकाश में तारे प्रकाशित होते हैं, उसी प्रकार सुन्दर केशांत भाग से विभूषित एवं रुचिर नासिका, नेत्र और भौहों से युक्त राजाओं के मनोहर मुख सुशोभित हो रहे थे। तदनन्तर अपनी प्रभा से राजाओं के नयनों को लुभाती और चित्त को चुराती हुई सुन्दर मुख वाली दमयन्ती ने रंगभूमि में प्रवेश किया। वहाँ आते ही दमयन्ती के अंगों पर उन महामना नरेशों की दृष्टि पड़ी। उसे देखने वाले राजाओं में से जिसकी दृष्टि दमयन्ती के जिस अंग पर पड़ी, वहीं लग गयी, वहाँ से हट न सकी।
भारत! तत्पश्चात् राजाओं के नाम, रूप, यश और पराक्रम आदि का परिचय दिया जाने लगा। भीमकुमारी दमयन्ती ने आगे बढ़कर देखा, यहाँ तो एक जगह पांच पुरुष एक ही आकृति के बैठे हुए हैं। उन सबके रूप-रंग आदि में कोई अन्तर नहीं था। वे पांचों नल के ही समान दिखायी देते थे। उन्हें एक जगह स्थित देखकर संदेह उत्पन्न हो जाने से विदर्भराजकुमारी वास्तविक राजा नल को पहचान न सकी। वह उनमें से जिस-जिस व्यक्ति पर दृष्टि डालती, उसी-उसी को राजा नल समझने लगती थी। वह भाविनी राजकन्या बुद्धि से सोच-विचार कर मन-ही-मन तर्क करने लगी।
'अहो! मैं कैसे देवताओं को जानूं और किस प्रकार राजा नल को पहचानू।’ इस चिंता में पड़कर विदर्भराजकुमारी दमयन्ती को बड़ा दुःख हुआ। भारत! उसने अपने सुने हुए देवचिह्नों पर भी विचार किया। वह मन-ही-मन कहने लगी, मैंने बडे़-बुढे़ पुरुषों से देवताओं की पहचान कराने वाले जो लक्षण या चिह्न सुन रखे हैं, उन्हें यहाँ भूमि पर बैठे हुए इन पांच पुरुषों में से किसी एक में भी नहीं देख पाती हूँ’ उसने अनेक प्रकार से निश्चय और बार-बार विचार करके देवताओं की शरण में जाना ही समयोचित कर्तव्य समझा। तत्पश्चात् मन एवं वाणी द्वारा देवताओं को नमस्कार करके दोनों हाथ जोड़कर कांपती हुई वह इस प्रकार बोली- ‘मैंने हंसों की बात सुनकर निषध नरेश नल का पतिरूप में वरण कर लिया है। इस सत्य के प्रभाव से देवता लोग स्वयं ही मुझे राजा नल की पहचान करा दें।'

‘यदि मैं मन, वाणी एवं क्रिया द्वारा कभी सदाचार से च्युत नहीं हुई हूँ तो उस सत्य के प्रभाव से देवता लोग मुझे राजा नल की प्राप्ति करावें। यदि देवताओं ने उन निषध नरेश नल को ही मेरा पति निश्चित किया हो तो उस सत्य के प्रभाव से देवता लोग मुझे उन्हीं को बता दें। यदि मैंने नल की आराधना के लिये ही यह व्रत आरम्भ किया हो तो उस सत्य के प्रभाव से देवता मुझे उन्हीं को बता दें। महेश्वर लोकपालगण अपना रूट प्रकट कर दें, जिससे मैं पूण्यलोक महाराज नल को पहचान सकूं।'
दमयन्ती का वह करुण विलाप सुनकर तथा उसके अंतिम निश्चय, नल विषयक वास्वविक अनुराग, विशुद्ध हृदय, उत्तम बुद्धि तथा नल के प्रति भक्ति एवं प्रेम देखकर देवताओं ने दमयन्ती के भीतर वह यथार्थशक्ति उत्पन्न कर दी, जिससे उसे देवसूचक लक्षणों का निश्चय हो सके। अब दमयन्ती ने देखा-सम्पूर्ण देवता स्वेदरहित हैं-उनके किसी अंग में पसीने की बूंद नहीं दिखायी देती, उनकी आंखों की पलकें नहीं गिरती हैं। उन्होंने जो पुष्प मालाएं पहन रक्खी हैं, वे नूतन विकार से युक्त हैं। वे सिंहासनों पर बैठे हैं, किंतु अपने पैरों से पृथ्वीतल का स्पर्श नहीं करते हैं और उनकी परछाई नहीं पड़ती है। उन पांचों में एक पुरुष ऐसे हैं, जिसकी परछाई पड़ रही है। उनके गले की पुष्पमाला कुम्हला गयी है। उनके अंगों में धूलकण और पसीने की बूंदे भी दिखायी पड़ती हैं। वे पृथ्वी का स्पर्श किये बैठे हैं और उनके नेत्रों की पलके गिरती हैं। इन लक्षणों से दमयन्ती ने निषधराज नल को पहचान लिया।
भरतकुलभूषण पाण्डुनन्दन! राजकुमारी दमयन्ती ने उन देवताओं तथा पुण्यश्लोक नल की ओर पुनः दृष्टिपात करके धर्म के अनुसार विषधराज नल का ही वरण किया। विशाल नेत्रों वाली दमयन्ती ने लजाते-लजाते नल के वस्त्र का छोर पकड़ लिया और उनके गले में परम सुन्दर फूलों का हार डाल दिया। इस प्रकार वरवर्णिनी दमयन्ती ने राजा नल का पतिरूप में वरण कर लिया। फिर तो दूसरे राजाओं के मुख में सहसा ‘हाहाकार’ का शब्द निकल पड़ा। भारत! देवता और महर्षि वहाँ साधुवाद देने लगे। सब ने विस्मित होकर राजा नल की प्रशंसा करते हुए इनके सौभाग्य को सराहा।
कुरुनन्दन! वीरसेन कुमार नल ने उल्लसित हृदय से सुन्दरी दमयन्ती को आश्वासन देते हुए कहा- ‘कल्याणी! तुम देवताओं के समीप जो मुझ-जैसे पुरुष का वरण कर रही हो, इस अलौकिक अनुराग के कारण अपने इस पति को तुम सदा अपनी प्रत्येक आज्ञा के पालन में तत्पर समझो। पवित्र मुसकान वाली देवि! मेरे इस शरीर में जब तक प्राण रहेंगे, तब तक तुम में मेरा अनन्य अनुराग बना रहेगा, यह मैं तुमसे सच्ची प्रतिज्ञा करके कहता हूँ।' इसी प्रकार दमयन्ती ने भी हाथ जोड़कर विनीत वचनों द्वारा महाराज नल का अभिनन्दन किया। वे दोनों एक दूसरे को पाकर बड़े प्रसन्न हुए। उन्होंने सामने अग्नि आदि देवताओं को देखकर मन ही मन उनकी ही शरण ली।

दमयन्ती ने जब नल को वरण कर लिया, तब उन सब महातेजस्वी लोकपालों ने प्रसन्नचित्त होकर नल को आठ वरदान दिये। शचीपति इन्द्र ने प्रसन्न होकर निषधराज नल को यह वर दिया कि "मैं यज्ञ में तुम्हें प्रत्यक्ष दर्शन दूँगा और अंत में सर्वोत्तम गति प्रदान करूँगा।"
हविष्यभोक्ता अग्निे ने नल को अपने ही समान तेजस्वी लोक प्रदान किये और यह भी कहा कि "राजा नल जहाँ चाहेंगे, वहीं मैं प्रकट हो जाऊंगा।"
यमराज ने यह कहा कि "राजा नल की बनाई हुई रसोई में उत्तमात्तम रस एवं स्वाद उपलब्ध होगा और धर्म में इनकी दृढ़ निष्ठा बनी रहेगी।"
जल के स्वामी वरुण ने नल की इच्छा के अनुसार जल प्रकट होने का वर दिया और यह भी कहा कि "तुम्हारी पुष्पमालाएं सदा उत्तम गन्ध से सम्पन्न होगी।"
इस प्रकार सब देवताओं ने दो-दो वर दिये। इस प्रकार राजा नल को वरदान देकर वे देवता लोग स्वर्गलोक को चले गये। स्वयंवर में आये हुए राजा भी विस्मयविमुग्ध हो नल और दमयन्ती के विवाहोत्सव का-सा अनुभव करते हुए प्रसन्नतापूर्वक जैसे आये थे, वैसे लौट गये। सब नरेशों के विदा हो जाने पर महात्मा भीम ने बड़ी प्रसन्नता के साथ नल-दमयन्ती का शास्त्रविधि के अनुसार विवाह कराया। मनुष्यों में श्रेष्ठ निषध नरेश नल अपनी इच्छा के अनुसार कुछ दिनों तक ससुराल में रहे, फिर विदर्भ नरेश भीम की आज्ञा ले (दमयन्ती सहित) अपनी राजधानी को निकल गये।
राजन्! पुण्यश्लोक महाराज नल ने भी उस रमणीरत्न को पाकर उसके साथ उसी प्रकार विहार किया, जैसे शची के साथ इन्द्र करते हैं। राजा नल सूर्य के समान प्रकाशित होते थे। वीरवर नल अत्यन्त प्रसन्न रहकर अपनी प्रजा का धर्मपूर्वक पालन करते हुए उसे प्रसन्न रखते थे। उन बुद्धिमान् नरेश ने नहुषनन्दन ययाति की भाँति अश्वमेध तथा पर्याप्त दक्षिणा वाले दूसरे बहुत-से यज्ञों का भी अनुष्ठान किया। तदनन्तर देवतुल्य राजा नल ने दमयन्ती के साथ रमणीय वनों और उपवनों में विहार किया। महामना नल ने दमयन्ती के गर्भ से इन्द्रसेन नामक एक पुत्र और इन्द्रसेना नाम वाली एक कन्या को जन्म दिया। इस प्रकार यज्ञों का अनुष्ठान तथा सुखपूर्वक विहार करते हुए महाराज नल ने धन-धान्य से सम्पन्न वसुन्धरा का पालन किया।

बृहदश्व मुनि कहते हैं- राजन्! भीमकुमारी दमयन्ती द्वारा निषध नरेश नल का वरण हो जाने पर जब महातेजस्वी लोकपालगण स्वर्गलोक को जा रहे थे, उस समय मार्ग में उन्होंने देखा कि कलियुग के साथ द्वापर आ रहा है।
कलियुग को देखकर बल और वृत्रासुर का नाश करने वाले इन्द्र ने पूछा- ‘कले! बताओ तो सही द्वापर के साथ कहाँ जा रहे हो?' तब कलि ने इन्द्र से कहा- ‘देवराज! मैं दमयन्ती के स्वयंवर में जाकर उसका वरण करूंगा; क्योंकि मेरा मन उसके प्रति आसक्त हो गया है’। तब इन्द्र ने हंसकर कहा- ‘वह स्वयंवर तो हो गया। हमारे समीप ही दमयन्ती ने राजा नल को अपना पति चुन लिया।'
इन्द्र के ऐसा कहने पर कलियुग को क्रोध चढ़ गया और उसी समय उसने उन सब देवताओं को सम्बोधित करके यह बात कही- ‘दमयन्ती ने देवताओं के बीच में मनुष्य का पतिरूप में वरण किया है। अतः उसे बड़ा भारी दण्ड देना उचित प्रतीत होता है’।
कलियुग के ऐसा कहने पर देवताओं ने उत्तर दिया- ‘दमयन्ती ने हमारी आज्ञा लेकर नल का वरण किया है। राजा नल सर्वगुणसम्पन्न हैं। कौन स्त्री उनका वरण नहीं करेगी? जिन्होंने भलीभाँति ब्रह्मचर्यव्रत का पालन करके चारों वेदों तथा पंचम वेद समस्त इतिहास, पुराण का भी अध्ययन किया है, जो सब धर्मों को जानते हैं, जिनके घर पर पंचयज्ञों में धर्म के अनुसार सम्पूर्ण देवता नित्य तृप्त होते हैं, जो अहिंसापरायण, सत्यवादी तथा दृढ़तापूर्वक व्रत का पालन करने वाले हैं, जिन नरश्रेष्ठ लोकपाल-सदृश तेजस्वी नल में दक्षता, धैर्य, ज्ञान, तप, शौच, शम और दम आदि गुण नित्य निवास करते हैं। कले! ऐसे राजा नल को जो मूढ़ शाप देने की इच्छा रखता है, वह मानो अपने को ही शाप देता है। अपने द्वारा अपना ही विनाश करता है। ऐसे सगुण सम्पन्न महाराज नल को जो शाप देने की कामना करेगा, वह कष्ट से भरे हुए अगाध एवं विशाल नरककुण्ड में निमग्न होगा।’
कलियुग और द्वापर से ऐसा कहकर देवता लोग स्वर्ग में चले गये। तदनन्तर देवताओं के चले जाने पर कलियुग ने द्वापर से कहो- ‘द्वापर! मैं अपने क्रोध का उपसंहार नहीं कर सकता। नल के भीतर निवास करूंगा और उन्हें राज्य से वंचित कर दूंगा, जिससे वे दमयन्ती के साथ रमण नहीं कर सकेंगे। तुम्हें भी जूए के पासों में प्रवेश करके मेरी सहायता करनी चाहिये’।

बृहदश्व मुनि कहते हैं- राजन्! इस प्रकार द्वापर के साथ संकेत करके कलियुग उस स्थान पर आया, जहाँ निषधराज नल रहते थे। वह प्रतिदिन राजा नल का छिद्र देखता हुआ निषध देश में दीर्घकाल तक टिका रहा। बारह वर्षों के बाद एक दिन कलि को एक छिद्र दिखायी दिया। राजा नल उस दिन लघुशंका करके आये और हाथ-मुंह धोकर आचमन करने के पश्चात् संध्योपासना करने बैठ गये; पैरों को नहीं धोया। वह छिद्र देखकर कलियुग उनके भीतर प्रविष्ट हो गया। नल में आविष्ट होकर कलियुग ने दूसरा रूप धारण करके पुष्कर के पास जाकर कहा- ‘चलो, राजा नल के साथ जूआ खेलो। मेरे साथ रहकर तुम जूए में अवश्य राजा नल को जीत लोगे। इस प्रकार महाराज नल को उनके राज्यसहित जीतकर निषध देश को अपने अधिकारों में कर लो’।
कलि के ऐसा कहने पर पुष्कर राजा नल के पास गया। कलि भी सांड़ बनकर पुष्कर के साथ हो लिया। शत्रुवीरों का संहार करने वाले पुष्कर ने वीरवर नल के पास जाकर उनसे बार बार कहा- ‘हम दोनों धर्मपूर्वक जूआ खेंले।’ पुष्कर राजा नल का भाई लगता था। महामना राजा नल द्यूत के लिये पुष्कर के आह्वान को न सह सके। विदर्भ राजकुमारी दमयन्ती के देखते-देखते उसी क्षण जूआ खेलने का उपर्युक्त अवसर समझ लिया। तब कलियुग से आविष्ट होकर राजा नल हिरण्य, सुवर्ण, रथ आदि वाहन और बहुमूल्य वस्त्र दांव पर लगाते तथा हार जाते थे। सुहृदों में कोई ऐसा नहीं था, जो द्यूतक्रीड़ा के मद से उन्मत्त शत्रुदमन नल को उस समय जूआ खेलने से रोक सके।
भारत! तदनन्तर समस्त पुरवासी मनुष्य मंत्रियों के साथ राजा से मिलने तथा उन आतुर नरेश को द्यूतक्रीड़ा से रोकने के लिये वहाँ आये। इसी समय सारथि ने महल में जाकर महारानी दमयन्ती से निवेदन किया-‘ देवि ये पुरवासी लोग कार्यवश राजद्वार पर खड़े हैं। आप निषधराज से निवेदन कर दें। धर्म-अर्थ का तत्त्व जानने वाले महाराज के भावी संकट को सहन न कर सकने के कारण मंत्रियों सहित सारी प्रजा द्वार पर खड़ी हैं।' यह सुनकर दुःख से दुर्बल हुई दमयन्ती ने शोक से अचेत-सी होकर आंसू बहाते हुए गद्गद वाणी से निषध नरेश से कहा- ‘महाराज! पुरवासी प्रजा राजभक्तिपूर्वक आपसे मिलने के लिये समस्त मंत्रियों के साथ द्वार पर खड़ी है। आप उन्हें दर्शन दें।’ दमयन्ती ने इन वाक्यों का बार-बार दुहराया। मनोहर नयनप्रान्त वाली विदर्भकुमारी इस प्रकार विलाप करती रह गयी, परन्तु कलियुग से आविष्ट हुए राजा नल ने उससे कोई बात तक न की। तब वे सब मंत्री और पुरवासी दुःख से आतुर और लज्जित हो यह कहते हुए अपने-अपने घर चले गये कि ‘यह राजा नल अब राज्य पर अधिक समय तक रहने वाला नहीं है।’
युधिष्ठिर! पुष्कर और नल की वह द्यूतक्रीड़ा कई महीनों तक चलती रही। पुण्यलोक महाराज नल उसमें हारते जा रहे थे।

बृहदश्व मुनि कहते हैं- राजन्! तदनन्तर दमयन्ती ने देखा कि पुण्यश्लोक महाराज नल उन्मत्त की भाँति द्यूतक्रीड़ा में आसक्त हैं। वह स्वयं सावधान थी। उनकी वैसी अवस्था देख भीमकुमारी भय और शोक से व्याकुल हो गयी और महाराज के हित के लिये किसी महत्त्वपूर्ण कार्य का चिन्तन करने लगी। उनके मन में यह आशंका हो गयी कि राजा पर बहुत बड़ा कष्ट आने वाला है। वह उनका प्रिय एवं हित करना चाहती थी। अतः महाराज के सर्वस्व का अपहरण होता जान धाय को बुलाकर (इस प्रकार बोली)।
उनकी धाय का नाम बृहत्सेना था। यह अत्यन्त यशस्विनी और परिचर्या के कार्य में निपुण थी। समस्त कार्यों के साधन में कुशल, हितैषिणी, अनुरागिणी और मधुरभाषिणी थी। (दमयन्ती ने उससे कहा)- ‘बृहत्सेने! तुम मंत्रियों के पास जाओ तथा राजा नल की आज्ञा से उन्हें बुला लाओ। फिर उन्हें यह बताओ कि अमुक-अमुक द्रव्य हारा जा चुका है और अमुक धन अभी अवशिष्ट है’। तब वे सब मंत्री राजा नल का आदेश जानकर ‘हमारा अहो भाग्य है’ ऐसा कहते हुए नल के पास आये। वे सारी (मंत्री आदि) प्रकृतियां दूसरी बार राजद्वार पर उपस्थित हुईं। दमयन्ती ने इसकी सूचना महाराज नल का दी, परन्तु उन्होंने इस बात का अभिनन्दन नहीं किया। पति को अपनी बात का प्रसन्नतापूर्वक उत्तर देते न देख दमयन्ती लज्जित हो पुनः महल के भीतर चली गयी। वहाँ फिर उसने सुना कि सारे पासे लगातार पुण्यश्लोक राजा नल के विपरित पड़ रहे हैं और उनका सर्वस्व अपहृत हो रहा है। तब उसने पुनः धाय से कहा- ‘बृहत्सेने! फिर राजा नल की आज्ञा से जाओ और वार्ष्‍णेय सूत को बुला लाओ। कल्याणि! एक बहुत बड़ा कार्य उपस्थित हुआ है’।
बृहत्सेना ने दमयन्ती की बात सुनकर विश्वसनीय पुरुषों द्वारा वार्ष्‍णेय को बुलाया। तब अनिन्द्य स्वभाव वाली और देश काल को जानने वाली भीमकुमारी दमयन्ती ने वार्ष्णेय को मधुर वाणी में सान्त्वना देते हुए यह समयोचित बात कही- ‘सूत! तुम जानते हो कि महाराज तुम्हारे प्रति कैसा अच्छा बर्ताव करते थे। आज वे विषम संकट में पड़ गये हैं, अतः तुम्हें भी उनकी सहायता करनी चाहिये। राजा जैसे-जैसे पुष्कर से पराजित हो रहे हैं, वैसे-ही-वैसे जूए में उनकी आसक्ति बढ़ती जा रही है। जैसे पुष्कर के पासे उसकी इच्छा के अनुसार पड़ रहे हैं, वैसे ही नल के पासे विपरीत पड़ते देखे जा रहे हैं। वे सुहृदों और स्वजनों के वचन अच्छी तरह नहीं सुनते हैं। जूए ने उन्हें ऐसा मोहित कर रखा है कि इस समय वे मेरी बात का आदर नहीं कर रहे हैं। मैं इसमें महामना नैषध का निश्चय ही कोई दोष नहीं मानती। जूए से मोहित होने के कारण ही राजा मेरी बात का अभिनन्दन नहीं कर रहे हैं। सारथे! मैं तुम्हारी शरण में आयी हूं, मेरी बात मानो। मेरे मन में अशुभ विचार आते हैं, इससे अनुमान होता है कि राजा नल का राज्य से च्युत होना सम्भव है। तुम महाराज के प्रिय मन के समान वेगशाली अश्वों को रथ में जोतकर उस पर इन दोनों बच्चों को बिठा लो और कुण्डिनपुर को चले जाओ’।

‘वहाँ इन देनों बालकों को, इस रथ को और इन घोड़ों को भी मेरे भाई-बन्धुओं की देख-रेख में सौंपकर तुम्हारी इच्छा हो तो वहीं रह जाना या अन्यत्र कहीं चले जाना’।
दमयन्ती की यह बात सुनकर नल के सारथि वार्ष्‍णेय ने नल के मुख्य-मुख्य मंत्रियों से यह सारा वृत्तान्त निवेदित किया।
राजन्! उनसे मिलकर इस विषय पर भलीभाँति विचार करके उन मंत्रियों की आज्ञा ले सारथि वार्ष्‍णेय ने दोनों बालकों को रथ पर बैठाकर विदर्भ देश को प्रस्थान किया। वहाँ पहुँचकर उसने घोड़ों को, उस श्रेष्ठ रथ को तथा उस बालिका इन्द्रसेना को एवं राजकुमार इन्द्र को वहीं रख दिया तथा राजा भीम से विदा ले आर्तभाव से राजा नल की दुर्दशा के लिये शोक करता हुआ घूमता-घामता अयोध्या नगरी में चला गया।
युधिष्ठिर! वह अत्यन्त दु:खी हो राजा ऋतुपर्ण की सेवा में उपस्थित हुआ और उनका सारथि बनकर जीविका चलाने लगा।

बृहदश्व मुनि कहते हैं- युधिष्ठिर! तदनन्तर वार्ष्‍णेय के चले जाने पर जूआ खेलने वाले पुण्यश्लोक महाराज नल के सारे राज्य और जो कुछ धन था, उन सब का जूए में पुष्कर ने अपहरण कर लिया। राजन्! राज्य हार जाने पर नल से पुष्कर ने हंसते हुए कहा कि ‘क्या फिर जूआ आरम्भ हो? अब तुम्हारे पास दांव पर लगाने के लिये क्या है? तुम्हारे पास केवल दमयन्ती शेष रह गयी है और सब वस्तुएं तो मैंने जीत ली हैं, यदि तुम्हारी राय हो तो दमयन्ती को दांव पर रखकर एक बार फिर जूआ खेला जाये’।
पुष्कर के ऐसा कहने पर पुण्यश्लोक महाराज नल का हृदय शोक से विदीर्ण-सा हो गया, परन्तु उन्होंने उससे कुछ कहा नहीं। तदनन्तर! महायशस्वी नल ने अत्यन्त दुःखित हो पुष्कर की ओर देखकर अपने सब अंगों के आभूषण उतार दिये और केवल एक अधोवस्त्र धारण करके चादर ओढ़े बिना ही अपनी विशाल सम्पति को त्यागकर सुहृदों का शोक बढ़ाते हुए वे राजभवन से निकल पड़े। दमयन्ती के शरीर पर भी एक ही वस्त्र था। वह जाते हुए राजा नल के पीछे हो ली। वे उसके साथ नगर से बाहर तीन-रात तक टिके रहे। महाराज! पुष्कर ने उस नगर में यह घोषण करा दी-डुग्गी पिटवा दी कि ‘जो नल के साथ अच्छा बर्ताव करेगा, वह मेरा वध्य होगा’।
युधिष्ठिर! पुष्कर के उस वचन से और नल के प्रति पुष्कर का द्वेष होने से पुरवासियों ने राजा नल का कोई सत्कार नहीं किया। इस प्रकार राजा नल अपने नगर के समीप तीन रात तक केवल जलमात्र का आहार करके टिके रहे।
वे सर्वथा सत्कार के योग्य थे तो भी उनका सत्कार नहीं किया गया। वहाँ भूख से पीड़ित हो फल-मूल आदि जुटाते हुए राजा नल वहाँ से अन्यत्र चले गये। केवल दमयन्ती उनके पीछे-पीछे गयी। इसी प्रकार नल बहुत दिनों तक क्षुधा से पीड़ित रहे। एक दिन उन्होंने कुछ ऐसे पक्षी देखे, जिनकी पांखें सोने की थीं। उन्हें देखकर (क्षुधातुर और आपत्तिग्रस्त होने के कारण) बलवान् निषध-नरेश के मन में यह बात आयी कि ‘यह पक्षियों का समुदाय ही आज मेरा भक्ष्य हो सकता है और इनकी ये पांखें मेरे लिये धन हो जायेंगी’। तदनन्तर उन्होंने अपने अधोवस्त्र से उन पक्षियों को ढंक दिया। किंतु वे सब पक्षी उनका वह वस्त्र लेकर आकाश में उड़ गये। उड़ते हुए उन पक्षियों ने राजा नल को दीनभाव से नीचे मुंह किये धरती पर नग्न खड़ा देख उनसे कहा- ‘ओ खोटी बुद्धि वाले नरेश! हम (पक्षी नहीं) पासे हैं और तुम्हारा वस्त्र अपहरण करने की इच्छा से ही यहाँ आये थे। तुम वस्त्र पहने हुए ही वहाँ से चले आये थे, इससे हमें प्रसन्नता नहीं हुई थी’।
राजन्! उन पासों को नजदीक से जाते देख और अपने आपको नग्नावस्था में पाकर पुण्यश्लोक नल ने उस समय दमयन्ती से कहा- ‘सती साध्वी रानी! जिसके क्रोध से मेरा ऐश्वर्य छिन गया, मैं क्षुधापीड़ित एवं दुःखित होकर जीवन निवार्ह के लिये अन्न तक नहीं पा रहा हूँ और जिनके कारण निषध देश की प्रजा ने मेरा सत्कार नहीं किया, भीरु! वे ही ये पासे हैं, जो पक्षी होकर मेरा वस्त्र लिये जा रहे हैं।'

‘मैं बड़ी विषम परिस्थिति में पड़ गया हूँ। दुःख के मारे मेरी चेतना लुप्त-सी हो रही है। मैं तुम्हारा पति हूं, अतः तुम्हारे हित की बात बता रहा हूं, इसे सुनो- ‘ये बहुत-से मार्ग हैं, जो दक्षिण दिशा की ओर जाते हैं। यह मार्ग ऋक्षवान् पर्वत को लांघकर अवन्ती देश को जाता है। यह महान् पर्वत विन्ध्य दिखायी दे रहा है और यह समुद्रगामिनी पयोष्णी नदी है। यहाँ महर्षियों के बहुत-से आश्रम हैं, जहाँ प्रचुर मात्रा में फल-मूल उपलब्ध हो सकते हैं। यह विर्दभ देश का मार्ग है और वह कोसल देश को जाता है। दक्षिण दिशा में इसके बाद का देश दक्षिणापथ बहलाता हैं।
भारत! राजा नल ने एकाग्रचित्त होकर बड़ी आतुरता के साथ दमयन्ती से उपर्युक्त बातें बार-बार कहीं। तब दमयन्ती अत्यन्त दुःख से दुर्बल हो नेत्रों से आंसू बहाती हुई गद्गद वाणी में राजा नल से यह करुण वचन बोली- ‘महाराज! आपका मानसिक संकल्प क्या है, इस पर जब मैं बार-बार विचार करती हूँ, तब मेरा हृदय उद्विग्न हो उठता है और सारे अंग शिथिल हो उठते हैं। आपका राज्य छिन गया। धन नष्ट हो गया। आपके शरीर पर वस्त्र तक नहीं रह गया तथा भूख और परिश्रम से कष्ट पा रहे हैं। ऐसी अवस्था में इस निर्जन वन में आपको असहाय छोड़कर मैं कैसे जा सकती हूँ? महाराज! जब आप भंयकर वन में थके-मांदे भूख से पीड़ित हो अपने पूर्व सुख का चिन्तन करते हुए अत्यन्त दु:खी होने लगेंगे, उस समय मैं सान्त्वना द्वारा आपका संताप का निवारण करूंगी। चिकित्सकों का मत है कि समस्त दुःखों की शांति के लिये पत्नी के समान दूसरी कोई औषध नहीं है; यह मैं आपसे सत्य कहती हूँ।'
नल ने कहा- 'सुमध्यमा दमयन्ती! तुम जैसा कहती हो, वह ठीक है। दु:खी मनुष्य के लिये पत्नी के समान दूसरा कोई मित्र या औषध नहीं है। भीरु! मैं तुम्हें त्यागना नहीं चाहता, तुम इतनी अधिक शंका क्यों करती हो? अनिन्दिते! मैं अपने शरीर का त्याग कर सकता हूं, पर तुम्हें नहीं छोड़ सकता।'
दमयन्ती ने कहा- 'महाराज! यदि आप मुझे त्यागना नहीं चाहते तो विदर्भ देश का मार्ग क्यों बता रहे हैं? राजन् मैं जानती हूँ कि आप स्वयं मुझे नहीं त्याग सकते, परन्तु महीपते! इस घोर आपत्ति ने आपके चित्त को आकर्षित कर लिया है, इस कारण आप मेरा त्याग भी कर सकते हैं। नरश्रेष्ठ! आप बार-बार जो मुझे विदर्भ देश का मार्ग बता रहे हैं। देवोपम आर्यपुत्र! इसके कारण आप मेरा शोक भी बढ़ा रहे हैं। यदि आपका यह अभिप्राय हो कि दमयन्ती अपने बन्धु-बान्धवों के यहाँ चली जाये तो आपकी सम्मति हो तो हम दोनों साथ ही विदर्भ देश को चलें। मानद! वहाँ विदर्भ नरेश आपका पूरा आदर-सत्कार करेंगे। राजन्! उनसे पूजित होकर आप हमारे घर में सुखपूर्वक निवास कीजियेगा।'

नल ने कहा- प्रिये! इसमें संदेह नहीं कि विदर्भ राज्य जैसे तुम्हारे पिता का है, वैसे मेरा भी है, तथापि आपत्ति में पड़ा हुआ मैं किसी तरह वहाँ नहीं जाऊंगा। एक दिन मैं भी समृद्धिशाली राजा था। उस अवस्था में वहाँ जाकर मैंने तुम्हारे हर्ष को बढ़ाया और आज उस राज्य से वंचित होकर केवल तुम्हारे शोक की वृद्धि कर रहा हूं, ऐसी दशा में वहाँ कैसे जाऊंगा?'
बृहदश्व मुनि कहते हैं- राजन्! आधे वस्त्र से ढकी हुई कल्याणमयी दमयन्ती से बार-बार ऐसा कहकर राजा नल ने उसे सान्त्वना दी; क्योंकि वे दोनों एक ही वस्त्र से अपने अंगों को ढक्कर इधर-उधर धूम रहे थे। भूख और प्यास से थके-मांदे वे दोनों दम्पति किसी सभाभवन (धर्मशाला) में जा पहुँचे। तब उस धर्मशाला में पहुँचकर निषध नरेश राजा नल वैदर्भी के साथ भूतल पर बैठे। वे वस्त्रहीन, चटाई आदि से रहित, मलिन एवं धूलिधूसरित हो रहे थे। दमयन्ती के साथ थककर भूमि पर ही सो गये। सुकुमारी तपस्विनी कल्याणमयी दमयन्ती भी सहसा दुःख में पड़ गयी थी। वहाँ आने पर उसे भी निंद्रा ने घेर लिया।
राजन्! राजा नल का चित्त शोक से मथा जा रहा था। वे दमयन्ती के सो जाने पर भी स्वयं पहले की भाँति सो न सके। राज्य अपहरण, सुहृदों का त्याग और वन में प्राप्त होने वाले नाना प्रकार के क्लेश पर विचार करते हुए वे चिन्ता को प्राप्त हो गये। वे सोचने लगे ‘ऐसा करने से मेरा क्या होगा और यह कार्य न करने से भी क्या होगा। मेरा मर जाना अच्छा है कि अपनी आत्मीया दमयन्ती को त्याग देना। यह मुझसे इस प्रकार अनुरक्त होकर मेरे ही लिये दुःख उठा रही है। यदि मुझसे अलग हो जाये तो यह कदाचित् अपने स्वजनों के पास जा सकती है। मेरे पास रहकर तो यह पतिव्रता नारी निश्चय ही केवल दुःख भागेगी। यद्यपि इसे त्याग देने पर एक संशय बना रहेगा तो भी यह सम्भव है कि इसे कभी सुख मिल जाये।'
राजन्! नल अनेक प्रकार से बार-बार विचार करके एक निश्चय पर पहुँच गये और दमयन्ती का परित्याग कर देने में ही उसकी भलाई मानने लगे। ‘यह महाभागा यशस्विनी दमयन्ती मेरी भक्त और पतिव्रता है। पातिव्रत-तेज के कारण मार्ग में कोई इसका सतीत्व नष्ट नहीं कर सकता। ऐसा सोचकर उनकी बुद्धि दमयन्ती को अपने साथ रखने के विचार से निवृत्त हो गयी। बल्कि दुष्ट स्वभाव वाले कलियुग से प्रभावित होने के कारण दमयन्ती को त्याग देने में ही उनकी बुद्धि प्रवृत्त हुई। तदनन्तर राजा ने अपनी वस्त्रहीनता और दमयन्ती की एकवस्त्रता का विचार करके उसके आधे वस्त्र को फाड़ लेना ही उचित समझा। फिर यह सोचकर कि ‘मैं कैसे वस्त्र को काटूं, जिससे मेरी प्रिय की नींद न टूटे।’ राजा नल धर्मशाला में (नंगे ही) इधर-उधर धूमने लगे। भारत! इधर-उधर दौड़-धूप करने पर राजा नल को उस सभाभवन में एक अच्छी-सी नंगी तलवार मिल गयी।

उसी से दमयन्ती का आधा वस्त्र काटकर परंतप नल ने उसके द्वारा अपना शरीर ढंक लिया और अचेत सोती हुई विदर्भ राजकुमारी दमयन्ती को वहीं छोड़कर वे शीघ्रता से चले गये। कुछ दूर जाने पर उनके हृदय का विचार पलट गया और वे पुनः उसी सभाभवन में लौट आये। वहाँ उस समय दमयन्ती को देखकर निषध नरेश नल फूट-फूटकर रोने लगे। (वे विलाप करते हुए कहने लगे-) ‘पहले जिस मेरी प्रियतमा दमयन्ती को वायु तथा सूर्य देवता भी नहीं देख पाते थे, वही इस धर्मशाला में भूमि पर अनाथ की भाँति सो रही है। यह मनोहर हास्य वाली सुन्दरी वस्त्र के आधे टुकड़े से लिपटी हुई सो रही है। जब इसकी नींद खुलेगी, तब पगली-सी होकर न जाने यह कैसी दशा को पहुँच जायेगी। यह भयंकर वन हिसंक पशुओं और सर्पों से भरा है। मुझसे बिछुड़कर शत्रुलक्षण सती दमयन्ती अकेले इस वन में कैसे विचरण करेगी? महाभागे! तुम धर्म से आवृत हो, आदित्य, वसु, रुद्र, अश्विनीकुमार और मरुद्गण-ये सब देवता तुम्हारी रक्षा करें’।
इस भूतल पर रूप-सौन्दर्य में जिसकी समानता करने वाली दूसरी कोई स्त्री नहीं थी, उसी अपनी प्यारी पत्नी दमयन्ती के प्रति इस प्रकार कहकर राजा नल वहाँ से उठे और चल दिये। उस समय कलि ने उनकी विवेकशक्ति हर ली थी।
राजा नल को एक ओर कलियुग खींच रहा था और दूसरी और दमयन्ती का सौहार्द। अतः वह बार-बार जाकर फिर उस धर्मशाला में ही लौट आते थे। उस समय दु:खी राजा नल का हृदय मानो दुविधा में पड़ गया था। जैसे झूला बार-बार नीचे-ऊपर आता-जाता रहता है, उसी प्रकार उनका हृदय कभी बाहर जाता, कभी सभाभवन में लौट आता था। अन्त में कलियुग ने प्रबल आकर्षण किया, जिससे मोहित होकर राजा नल बहुत देर तक करुण विलाप करके अपनी सोती हुई पत्नी को छोड़कर शीघ्रता से चले गये।
कलियुग के स्पर्श से उनकी बुद्धि भ्रष्ट हो गयी थी; अतः वे अत्यन्त दु:खी हो विभिन्न बातों का विचार करते हुए उन सूने वन में अपनी पत्नी को अकेली छोड़कर चल दिये।

बृहदश्व मुनि कहते हैं- राजन्! नल के चले जाने पर जब दमयन्ती की थकावट दूर हो गयी, तब उनकी आंख खुली। उस निर्जन वन में अपने स्वामी को न देखकर सुन्दरी दमयन्ती भयातुर और दुःख शोक से व्याकुल हो गयी। उसने भयभीत होकर निषध नरेश नल को ‘महाराज! आप कहाँ हैं?’ यह कहकर बड़े जोर से पुकारा। ‘हा नाथ! हा महाराज! हा स्वामिन्! आप मुझे क्यों त्याग रहे हैं? हाय! मैं मारी गयी, नष्ट हो गयी, इस जनशून्य वन में मुझे बड़ा भय लग रहा है। महाराज! आप तो धर्मज्ञ और सत्यवादी हैं; फिर वैसी सच्ची प्रतिज्ञा करके आज आप इस जंगल में मुझे सोती छोड़कर कैसे चले गये? मैं आपकी सेवा में कुशल और अनुरक्त भार्या हूँ। विशेषत: मेरे द्वारा आपका कोई अपराध भी नहीं हुआ। यदि कोई अपराध हुआ है, तो वह दूसरे के ही द्वारा, मुझसे नहीं; तो भी आप मुझे त्यागकर क्यों चले जा रहे हैं?
नरेश्वर! आपने पहले स्वयंवर सभा में उन लोकपालों के निकट जो बातें कहीं थीं, क्या आप उन्हें आज मेरे प्रति सत्य सिद्ध कर सकेंगे? पुरुष शिरोमणे! मनुष्यों की मृत्यु असमय में नहीं होती, तभी तो आपकी यह प्रियतमा आप से परित्यक्त होकर दो घड़ी भी जी रही है। पुरुषश्रेष्ठ! यहाँ इतना ही परिहास बहुत है। अत्यन्त दुर्धर्ष वीर! मैं बहुत डर गयी हूँ। प्राणेश्वर! अब मुझे अपना दर्शन दीजिये। राजन्! निषधनरेश! आप दीख रहे हैं, दीख रहे हैं, यह दिखायी दिये। लताओं द्वारा अपने को छिपाकर आप मुझसे बात क्यों नहीं कर रहे हैं? राजेन्द्र! मैं इस प्रकार भय और चिन्ता में पड़कर यहाँ विलाप कर रही हूँ और आप आश्वासन भी नहीं देते! भूपाल! यह तो आपकी बड़ी निर्दयता है।
नरेश्वर! मैं अपने लिये शोक नहीं करती। मुझे दूसरी किसी बात का भी शोक नहीं है। मैं केवल आपके लिये शोक कर रहीं हूँ कि आप अकेले कैसी शोचनीय दशा में पड़ जायेंगे! राजन्! आप भूखे-प्यासे और परिश्रम से थके-मांदे होकर जब सांयकाल किसी वृक्ष के नीचे आकर विश्राम करेंगे, उस समय मुझे अपने पास न देखकर आपकी कैसी दशा हो जायेगी?’
तदनन्तर प्रचण्ड शोक से पीड़ित हो क्रोधाग्नि से दग्ध होती हुई-सी दमयन्ती अत्यन्त दु:खी हो रोने और इधर-उधर दौड़ने लगी। दमयन्ती बार-बार उठती और बार-बार विह्वल हो गिर पड़ती थी। वह कभी भयभीत होकर छिपती और कभी जोर-जोर से रोने-चिल्लाने लगती थी। अत्यन्त शोकसंतप्त हो बार-बार लम्बी सांसे खींचती हुई व्याकुल पतिव्रता दमयन्ती दीर्घ निःश्वास लेकर रोती हुई बोली- ‘जिसके अभिशाप से निषध नरेश नल दुःख से पीड़ित हो क्लेश-पर-क्लेश उठाते जा रहे हैं, उस प्राणी को हम लोगों के दु:ख प्राप्त हों। जिस पापी ने पुण्यात्मा राजा नल को इस दशा में पहुँचाया है, वह उनसे भी भारी दुःख में पड़कर दुःख की जिंदगी बितावे’।

इस प्रकार विलाप करती तथा हिंसक जन्तुओं से भरे हुए वन में अपने पति को ढूंढ़ती हुई महामना राजा नल की पत्नी भीमकुमारी दमयन्ती उन्मत्त हुई रोती-बिलखती और ‘हा राजन्, ‘हा महाराज’ ऐसा बार-बार कहती हुई इधर-उधर दौड़ने लगी। वह कुकरी पक्षी की भाँति जोर-जोर से करुण क्रन्दन कर रही थी और अत्यन्त शोक करती हुई बार-बार विलाप कर रही थी। वहाँ से थोड़ी ही दूर पर एक विशालकाय भूखा अजगर बैठा था। उसने बार-बार चक्कर लगाती सहसा निकट आयी हुई भीमकुमारी दमयन्ती को (पैरों की ओर से) निगलना आरम्भ कर दिया।
शोक में डूबी हुई वैदर्भी को अजगर निगल रहा था, तो वह अपने लिये उतना शोक नहीं कर रही थी, जितना शोक उसे निषध नरेश नल के लिये था। (वह विलाप करती हुई कहने लगी-) ‘हा नाथ! इस निर्जन वन में यह अजगर सर्प मुझे अनाथ की भाँति निगल रहा है। आप मेरी रक्षा के लिये दौड़कर आते क्यों नहीं हैं? निषध नरेश! यदि मैं मर गयी, तो मुझे बार-बार याद करके आपकी कैसी दशा हो जायेगी? प्रभो! आज मुझे वन में छोड़कर आप क्यों चले गये? निष्पाप निषध नरेश! इस संकट से मुक्त होने पर जब आपको पुनः शुद्ध बुद्धि, चेतना और धन आदि की प्राप्ति होगी, उस समय मेरे बिना आपकी क्या दशा होगी? नृपप्रवर! जब आप भूख से पीड़ित हो थके-मांदे एवं अत्यन्त खिन्न होंगे, उस समय आपकी उस थकावट को कौन दूर करेगा?’
इसी समय कोई व्याध उस गहन वन में विचर रहा था, वह दमयन्ती का करुण क्रन्दन सुनकर बड़े वेग से उधर आया। उस विशाल नयनों वाली युवती को अजगर के द्वारा उस प्रकार निगली जाती देख व्याध ने बड़ी उतावली के साथ वेग से दौड़कर तीखे शस्त्र से शीघ्र ही उस अजगर का मुख फाड़ दिया। वह अजगर छटपटाकर चेष्टारहित हो गया। मृगों को मारकर जीविका चलाने वाले उस व्याध ने सर्प के टुकड़े-टुकड़े करके दमयन्ती को छुड़ाया। फिर जल से उसके सर्पग्रस्त शरीर को धोकर उसे आश्वासन दे उसके लिये भोजन की व्यवस्था कर दी। भारत! जब वह भोजन कर चुकी, तब व्याध ने उससे पूछा- ‘मृगलोचने! तुम किसकी स्त्री हो और कैसे वन में चली आयी हो? भामिनि! किस प्रकार तुम्हें यह महान् कष्ट प्राप्त हुआ है?’
भरतवंशी नरेश युधिष्ठिर! व्याध के पूछने पर दमयन्ती ने उसे सारा वत्तान्त यथार्थ रूप से कहा सुनाया। स्थूल नितम्ब और स्तनों वाली विदर्भकुमारी ने आधे वस्त्र से ही अपने अंगों को ढंक रखा था। पूर्ण चन्द्रमा के समान मनोहर मुख वाली दमयन्ती का एक-एक अंग सुकुमार एवं निर्दोष था। उसकी आंखें तिरछी बरौनियों से सुशोभित थीं और वह बड़े मधुर स्वर में बोल रही थी। इन सब बातों की ओर लक्ष्य करके वह व्याध काम के अधीन हो गया। वह मधुर एवं कोमल वाणी से उसे अपने अनुकूल बनाने के लिये भाँति-भाँति के आश्वासन देने लगा। वह व्याध उस समय कामवेदना से पीड़ित हो रहा था। सती दमयन्ती ने उसके दूषित मनोभाव को समझ लिया।

पतिव्रता दमयन्ती भी उसकी दुष्टता को समझकर तीव्र क्रोध के वशीभूत हो मानो रोषाग्नि से प्रज्वलित हो उठी। यद्यपि वह नीच पापात्मा व्याध उस पर बलात्कार करने के लिये व्याकुल हो गया था, परन्तु दमयन्ती अग्निशिखा की भाँति उद्दीप्त हो रही थी, अतः उसका स्पर्श करना उसको दुष्कर प्रतीत हुआ। पति तथा राज्य दोनों से वंचित होने के कारण दमयन्ती अत्यन्त दुःख से आतुर हो रही थी।
इधर व्याध की कुचेष्टा वाणी द्वारा रोकने पर रुक सके, ऐसी प्रतीत नहीं होती थी। तब (उस व्याध पर अत्यन्त रुष्ट हो) उसने उसे शाप दे दिया- ‘यदि मैं निषधराज नल के सिवा दूसरे किसी पुरुष का मन में भी चिन्तन भी करती होऊं, तो इसके प्रभाव से यह तुच्छ व्याध प्राणशून्य होकर गिर पड़े’।
दमयन्ती के इतना कहते ही वह व्याध आग से जले हुए वृक्ष की भाँति प्राणशून्य होकर पृथ्वी पर गिर पड़ा।

बृहदश्व मुनि कहते हैं- राजन्! व्याध का विनाश करके वह कमलनयनी राजकुुमारी झिल्लियों की झंकार से गूंजते हुए निर्जन एवं भयंकर वन में आगे बढ़ी। वह वन सिंह, चीतों, रुरुमृग, व्याघ्र, भैंसों तथा रीछ आदि पशुओं से युक्त एवं भाँति-भाँति के पक्षिसमुदाय से व्याप्त था। वहाँ म्लेच्छ और तस्करों का निवास था। शाल, वेणु, धव, पीपल, तिन्दुक, इंदुग, पलाश, अर्जुन, अरिष्ट, स्वन्दन (तिनिश), सेमल, जामुन, आम, लोध, खैर, साखू, बेंत, आंवला, पाकर, कदम्ब, गूलर, बेर, बेल, बरगद, प्रियाल, ताल, खजूर, हर्रे तथा बहेड़े आदि वृक्षों से यह विशाल वन परिपूर्ण हो रहा था। दमयन्ती ने वहाँ सैकड़ों धातुओं से संयुक्त नाना प्रकार के पर्वत, पक्षियों के कलरवों से गुंजायमान कितने ही निकुंज और अद्भुत कन्दराएं देखीं।
कितनी ही नदियों, सरोवरों, बावलियों तथा नाना प्रकार के मृगों और पक्षियों को देखा। उसने बहुत-से भयानक रूप वाले पिशाच, नाग तथा राक्षस देखे। कितने ही गड्ढों, पोखरों और पर्वतशिखरों का अवलोकन किया। सरिताओं और अद्भुत झरनों को देखा। विर्दभराजनन्दिनी ने उस वन में झुंड के झुंड भैंसे, सूअर, रीछ और जंगली सांप देखे। तेज, यश, शोभा और परम धैर्य से युक्त विदर्भकुमारी उस समय अकेली विचरती और नल को ढूंढती थी। वह पति के विरहरूपी संकट से संतप्त थी। अतः राजकुमारी दमयन्ती उस भयंकर वन में प्रवेश करके भी किसी जीव-जन्तु से भयभीत नहीं हुई।
राजन्! विदर्भकुमारी दमयन्ती के अंग-अंग में पति के वियोग का शोक व्याप्त हो गया था, इसलिये वह अत्यन्त दुःखित हो एक शिला के नीचे भाग में बैठकर बहुत विलाप करने लगी। दमयन्ती बोली- 'चौड़ी छाती वाले महाबाहु निषध नरेश महाराज! आज इस निर्जन वन में (मुझ अकेली को) छोड़कर आप कहाँ चले गये? नरश्रेष्ठ! वीरशिरोमणे! प्रचुर दक्षिणा वाले अश्वमेध आदि यज्ञों का अनुष्ठान करके भी आप मेरे साथ मिथ्या बर्ताव क्यों कर रहे हैं? महातेजस्वी कल्याणमय राजाओं में उत्तम नरश्रेष्ठ! आपने मेरे सामने जो बात कही थी, अपनी उस बात का स्मरण करना उचित है। भूमिपाल! आकाशचारी हंसों ने आपके समीप तथा मेरे सामने जो बातें कही थीं, उन पर विचार कीजिये। नरसिंह! एक ओर अंग और उपांगों सहित विस्तारपूर्वक चारों वेदों का स्वाध्याय हो और दूसरी ओर केवल सत्यभाषण हो तो वह निश्चय ही उससे बढ़कर है। अतः शत्रुहन्ता नरेश्वर! वीर! आपने पहले मेरे समीप जो बातें कहीं हैं, उसे सत्य कहना चाहिये।
हा निष्पाप वीर नल! आपकी मैं दमयन्ती इस भयंकर वन में नष्ट हो रही हूं, आप मेरी बात का उत्तर क्यों नहीं देते? यह भयानक आकृति वाला क्रूर सिंह भूख से पीड़ित हो मुंह बाये खड़ा है और मुझ पर आक्रमण करना चाहता है, क्या आप मेरी रक्षा नहीं कर सकते? कल्याणमय नरेश! आप पहले जो सदा यह कहते थे कि तुम्हारे सिवा दूसरी कोई भी स्त्री मुझे प्रिय नहीं है, अपनी उस बात को सत्य कीजिये। महाराज! मैं आपकी प्रिय पत्नी हूँ और आप मेरे प्रियतम पति हैं, ऐसी दशा में भी मैं यहाँ उन्मत्त विलाप कर रहीं हूँ तो भी आप मेरी बात का उत्तर क्यों नहीं देते?'

पृथ्वीनाथ! मैं दीन, दुर्बल, कांतिहीन और मलिन होकर आधे वस्त्र से अपने अंगों को ढक कर अकेली अनाथ-सी विलाप कर रहीं हूँ। विशाल नेत्रों वाले शत्रुसूदन आर्य! मेरी दशा अपने झुंड से बिछुड़ी हुई हरिणी की-सी हो रही है। मैं यहाँ अकेली रो रही हूँ। परन्तु आप मेरा मान नहीं रखते हैं। महाराज! इस महान् वन में मैं सती दमयन्ती अकेली आपको पुकार रही हूं, आप मुझे उत्तर क्यों नहीं देते?
नरश्रेष्ठ! आप उत्तम कुल और शील स्वभाव से सम्पन्न हैं। आप अपने सम्पूर्ण मनोहर अंगों से सुशोभित होते हैं। आज इस पर्वत शिखर पर मैं आपको नहीं देख पाती हूँ। निषध नरेश! इस महाभयंकर वन में, जहाँ सिंह-व्याघ्र रहते हैं, आप कहीं सोये हैं, बैठे हैं अथवा खडे़ हैं? मेरे शोक को बढ़ाने वाले नरश्रेष्ठ! आप यहीं हैं या कहीं अन्यत्र चल दिये, यह मैं किससे पूछूं? आपके लिये शोक से दुर्बल होकर मैं अत्यन्त दुःख से आतुर हो रही हूँ। 'क्या तुमने इस वन में राजा नल से मिलकर उन्हें देखा है?’ ऐसा प्रश्न अब मैं इस वन में प्रस्थान करने वाले नल के विषय में किससे करूं? शत्रुओं के व्यूह का नाश करने वाले जिन परमसुन्दर कमलनयन महात्मा राजा नल को तू खोज रही है, वे सही तो हैं, ऐसी मधुर वाणी आज मैं किसके मुख से सुनूंगी? यह वन का राजा कांतिमान् सिंह मेरे सामने चला आ रहा है, इसके चार दाढ़ें और विशाल ठोड़ी है। मैं निःशंक होकर इसके सामने जा रही हूँ और कहती हूं, आप मृगों के राजा और इस वन के स्वामी हैं। मैं विदर्भ राजकुमारी दमयन्ती हूँ। मुझे शत्रुघाती निषध नरेश नल की पत्नी समझिये। मृगेन्द्र! मैं इस वन में अकेली पति की खोज में भटक रही हूँ तथा शोक से पीड़ित एवं दीन हो रही हूँ। यदि आपने नल को यहाँ कहीं देखा हो तो उनका कुशल-समाचार बताकर मुझे आश्वासन दीजिये अथवा वनराज मृगश्रेष्ठ! यदि आप नल के विषय में कुछ नहीं बताते हैं तो मुझे खा जायें और इस दुःख से छुटकारा दे दें।
अहो! इस घोर वन में मेरा विलाप सुनकर भी यह सिंह मुझे सान्त्वना नहीं देता। यह तो स्वादिष्ट जल से भरी हुई इस समुद्रगामिनी नदी की ओर जा रहा है। अच्छा, इस पवित्र पर्वत से ही पूछती हूँ। यह बहुत-से ऊंचे-ऊंचे शोभ वाली बहुरंगे एवं मनोरम शिखरों द्वारा सुशोभित है। अनेक प्रकार के धातुओं से व्याप्त और भाँति-भाँति के शिलाखण्डों से विभूषित है। यह पर्वत इस महान् वन की ऊपर उठी हुई पताका के समान जान पड़ता है। यह सिंह, व्याघ्र, हाथी, सूअर, रीछ और मृगों से परिपूर्ण है। इसके चारों ओर अनेक प्रकार के पक्षी कलरव कर रहे हैं। पलाश, अशोक, बकुल, पुन्नाग, कनेर, धव तथा प्लक्ष आदि सुन्दर फूलों वाले वृक्षों से यह पर्वत सुशोभित हो रहा है। यह पर्वत अनेक सरिताओं, सुन्दर पक्षियों और शिखरां से परिपूर्ण है। तब मैं इसी गिरिराज से महाराज नल का समाचार पूछती हूँ। भगवन्! अचलप्रवर! दिव्य दृष्टिपात! विख्यात! सबको शरण देने वाले परम कल्याणमय महीघर! आपको नमस्कार है।

मैं निकट आकर आपके चरणों में प्रणाम करती हूँ। आप मेरा परिचय इस प्रकार जानें, मैं राजा की पुत्री, राजा की पुत्रवधू तथा राजा की पत्नी हूँ। मेरी ‘दमयन्ती’ नाम से प्रसिद्धि है। विदर्भ देश के स्वामी महारथी भीम नामक राजा मेरे पिता हैं। वे पृथ्वीपालक तथा चारों वर्णों के रक्षक हैं। उन्होंने (प्रचुर) दक्षिणा वाले राजसूय तथा अश्वमेध नामक यज्ञों का अनुष्ठान किया है। वे भूमिपालों में श्रेष्ठ हैं। धर्मज्ञ तथा पवित्र हैं। वे विदर्भ देश की जनता का इच्छी तरह पालन करने वाले हैं। उन्होंने समस्त शत्रुओं को जीत लिया है, वे बड़े शक्तिशाली हैं। भगवन्! मुझे उन्हीं की पुत्री जानिये। मैं आपकी सेवा में (एक जिज्ञासा लेकर) उपस्थित हूँ। निषध देश के महाराज मेरे श्वशुर थे, वे प्रातः स्मरणी नरश्रेष्ठ वीरसेन के नाम से विख्यात थे। उन्हीं महाराज वीरसेन के एक वीर पुत्र हैं, जो बड़े ही सुन्दर और सत्यपराक्रमी हैं। वे वंश परम्परा से प्राप्त अपने पिता के राज्य का पालन करते हैं। उनका नाम नल है।
शत्रुदमन, श्यामसुन्दर राजा नल पुण्यश्लोक कहे जाते हैं। वे बड़े ब्राह्मणभक्त, वेदवेत्ता, वक्ता, पुण्यात्मा, सोमपान करने वाले और अग्निहोत्री हैं। वे अच्छे यज्ञकर्ता, उत्तम दाता, शूरवीर योद्धा और श्रेष्ठ शासक हैं, आप मुझे उन्हीं की श्रेष्ठ पत्नी समझ लीजिये। मैं अबला नारी आपके निकट यहाँ उन्हीं की कुशल पूछने के लिये आयी हूँ। गिरीराज! (मेरे स्वामी मुझे छोड़कर कहीं चले गये हैं)। मैं धन-सम्पति से वंचित, पतिदेव से रहित, अनाथ और संकटों की मारी हुई हूँ। इस वन में अपने पति को ही खोज कर रही हूँ। पवर्तश्रेष्ठ! क्या आपने इन सैकड़ों गगनचुम्बी शिखरों द्वारा इस भयानक वन में कहीं राजा नल को देखा है? मेरे महायशस्वी स्वमाी निषधराज नल गजराज की-सी चाल से चलते हैं। वे बड़े बुद्धिमान्, महाबाहु, अमर्षशील (दुःख को न सहन करने वाले) पराक्रमी, धैर्यवान और वीर हैं। क्या आपने कहीं उन्हें देखा है?
गिरिश्रेष्ठ! मैं आपकी पुत्री के समान हूँ और (पति के वियोग से बहुत ही) दुःखी हूँ। क्या आप व्याकुल होकर अकेली विलाप करती हुई मुझ अबला को आज अपनी वाणी द्वारा आश्वासन न देंगे? वीर! धर्मज्ञ! सत्यप्रतिज्ञ और पराक्रमी महीपाल! यदि आप इसी वन में हैं तो राजन्! अपने आपको प्रकट करके मुझे दर्शन दीजिये। मैं कब निषधराज नल की मेघ-गर्जना के समान स्निग्ध्, गम्भीर, अमृतोपम वह मधुर वाणी सुनूंगी। उन महामना राजा के मुख से ‘वैदर्भि!’ इस सम्बोधन से युक्त शुभ, स्पष्ट, वेद अनुकूल, सुन्दर पद और अर्थ से युक्त तथा मेरे शोक का विनाश करने वाली वाणी मुझे कब सुनायी देगी। धर्मवत्सल नरेश्वर! मुझ भयभीत अबला को आश्वासन दीजिये।
इस प्रकार उस श्रेष्ठ पर्वत से कहकर वह राजकुमारी दमयन्ती फिर वहाँ से उत्तर की ओर चल दी। लगातार तीन दिन और तीन रात चलने के पश्चात् उस श्रेष्ठ नारी ने तपस्वियों से युक्त एक वन देखा, जो अनुपम तथा दिव्य वन से सुशोभित था तथा वसिष्ठ, भृगु और अत्रि के समान नियम-परायण, मिताहारी तथा (शम), दम, शौच, आदि से सम्पन्न तपस्वियों से वह शोभायमान हो रहा था।

वहाँ कुछ तपस्वी लोग केवल जल पीकर रहते थे और कुछ लोग वायु पीकर। कितने ही केवल पत्ते चबाकर रहते थे। वे जितेन्द्रिय महाभाग स्वर्गलोक के मार्ग का दर्शन करना चाहते थे। वल्कल और मृगचर्म धारण करने वाले उन जितेन्द्रिय मुनियों से सेवित एक रमणीय आश्रयमण्डल दिखायी दिया, जिसमें प्रायः तपस्वी लोग निवास करते थे। उस आश्रम में नाना प्रकार के मृगों और वानरों के समुदाय भी विचरते रहते थे। तपस्वी महात्माओं से भरे हुए उस आश्रम को देखते ही दमयन्ती को बड़ी सान्त्वना मिली। उसकी भौंहें बड़ी सुन्दर थीं। केश मनोहर जान पड़ते थे। नितम्ब भाग, स्तन, दन्तपंक्ति और मुख सभी सुन्दर थे। उसके मनोहर कजरारे नेत्र विशाल थे। वह तेजस्विनी और प्रतिष्ठित थी। महाराज वीरसेन की पुत्रवधू रमणीशिरोमणि महाभागा तपस्विनी उन दमयन्ती ने आश्रम के भीतर प्रवेश किया। वहाँ तपोवृद्ध महात्माओं को प्रमाण करके वह उनके समीप विनीत भाव से खड़ी हो गयी। तब वहाँ के सभी श्रेष्ठ तपस्वीजनों ने उससे कहा- ‘देवि! तुम्हारा स्वागत है’। तदनन्तर वहाँ दमयन्ती का यथोचित्त आदर सत्कार करके उन तपोधनों ने कहा- ‘शुभे! बैटो, बताओ, हम तुम्हारा कौन-सा कार्य सिद्ध करें।'
उस समय सुन्दर अंगों वाली दमयन्ती ने उनसे कहा- ‘भगवन्! निष्पाप महाभागगण! यहाँ तप, अग्निहोत्र, धर्म, मृग और पक्षियों के पालन तथा अपने धर्म के आचरण आदि विषयों में आप लोग सकुशल हैं न?’ तब उन महात्माओं ने कहो- ‘भद्रे! यशस्विनी! सर्वत्र कुशल है। सर्वांगसुन्दरी! बताओ, तुम कौन हो और क्या करना चाहती हो? तुम्हारे उत्तम रूप को परम सुन्दर कांति को यहाँ देखकर हमें बड़ा विस्मय हो रहा है। धैर्य धारण करो, शोक न करो। तुम इस वन की देवी हो या इस पर्वत की अधिदेवता। अनिन्दिते! कल्याणि! अथवा तुम इस नदी की अधिष्ठात्री देवी हो, सच-सच बताओ।’
दमयन्ती ने उन ऋषियों से कहा- ‘तपस्या के धनी ब्राह्मणों! न तो मैं इस वन की देवी हूं, न पर्वत की अधिदेवता और न इस नदी की ही देवी हूँ। आप सब लोग मुझे मानवी समझें। मैं विस्तारपूर्वक अपना परिचय दे रहीं हूं, आप लोग सुनें। विदर्भ देश में भीम नाम के प्रसिद्ध एक भूमिपाल हैं। द्विजवरों! आप सब महात्मा जान लें, मैं उन्हीं महाराज की पुत्री हूँ। निषध देश के स्वामी, संग्रामविजयी, वीर, विद्वान्, बुद्धिमान्, प्रजापालक महायशस्वी राजा नल मेरे पति हैं। वे देवताओं के पूजन में संलग्न रहते हैं और ब्राह्मणों के प्रति उनके हृदय में बड़ा स्नेह है। वे निषधकुल के रक्षक, महातेजस्वी, महाबली, सत्यवादी, धर्मज्ञ, विद्वान्, सत्यप्रतिज्ञ, शत्रुमर्दन, ब्राह्मणभक्त, देवोपासक, शोभा तथा सम्पति से युक्त तथा शत्रुओं की राजधानी पर विजय पाने वाले हैं। मेरे स्वामी नृपश्रेष्ठ नल देवराज इन्द्र के समान तेजस्वी हैं। उनके नेत्र विशाल हैं, उनका मुख सम्पूर्ण चन्द्रमा के समान सुन्दर है व शत्रुओं का संहार करने वाले, बड़े-बड़े यज्ञों के आयोजन और वेद-वेदांगों के पारंगत विद्वान् हैं। युद्ध में उन्होंने कितने शत्रुओं का संहार किया है। वे सूर्य और चन्द्रमा के समान तेजस्वी और कांतिमान् हैं। एक दिन कुछ कपटकुशल, अजितेन्द्रिय, अनार्य, कुटिल तथा द्यूतनिपुण जुआरियों ने उन सत्य धर्मपरायण महाराज नल को जूए के लिये आवाहन करके उनके सारे राज्य और घन का अपहरण कर लिया।

आप दमयन्ती नाम से विख्यात मुझे उन्हीं नृपश्रेष्ठ नल की पत्नी जानें। मैं अपने स्वामी के दर्शन के लिये उत्सुक हो रही हूँ। मेरे पति महामना नल युद्धकला में कुशल और सम्पूर्ण अस्त्र-शस्त्रों के विद्वान् हैं। मैं उन्हीं की खोज करती हुई वन, पर्वत, सरोवर, नदी, गड्ढे और सभी जंगलों में दु:खी होकर घूमती हूँ। भगवन्! क्या आपके इस रमणीय तपोवन में निषध नरेश नल आये थे? ब्रह्मन्! जिनके लिये मैं व्याघ्र, सिंह आदि पशुओं से सेवित अत्यन्त दारुण, भयंकर, घोर वन में आयी हूँ। यदि कुछ ही दिन-रात में मैं राजा नल को नहीं देखूँगी तो इस शरीर का परित्याग करके आत्मा का कल्याण करूँगी। उन पुरुषरत्न नल के बिना जीवन धारण करने से मेरा क्या प्रयोजन है? अब मैं पतिशोक से पीड़ित होकर न जाने कैसी हो जाऊंगी?'
इस प्रकार वन में अकेली विलाप करती हुई भीमनन्दिनी दमयन्ती के सत्य का दर्शन करने वाले उन तपस्वियों ने कहा- ‘कल्याणि! शुभे! हम अपने तपोबल से देख रहे हैं, तुम्हारा भविष्य परम कल्याणमय होगा। तुम शीघ्र ही निषध नरेश नल का दर्शन प्राप्त करोगी। भीमकुमारी! तुम शत्रुओं का संहार करने वाले निषध देश के अधिपति और धर्मात्माओं में श्रेष्ठ राजा नल को सब प्रकार से चिन्ताओं से रहित देखोगी। तुम्हारे पति सब प्रकार के पापजनित दुःखों से मुक्त और फिर सम्पूर्ण रत्नों से सम्पन्न होंगे। शत्रुदमन राजा नल फिर उसी श्रेष्ठ नगर का शासन करेंगे। वे शत्रुओं के लिये भयदायक और सुहृदों के लिये शोकनाश करने वाले होंगे। कल्याणि! इस प्रकार सत्कुल में उत्पन्न अपने पति को तुम (नरेश के पद पर प्रतिष्ठित) देखोगी’।
नल की प्रियतमा महारानी राजकुमारी दमयन्ती से ऐसा कहकर वे सभी तपस्वी अग्निहोत्र और आश्रमसहित अदृश्य हो गये। उस समय राजा वीरसेन की पुत्रवधू सर्वांगसुन्दरी दमयन्ती वह महान् आश्चर्य की बात देखकर बड़े विस्मय में पड़ गयी। (उसने सोचा)- 'क्या मैंने कोई स्वप्न देखा है? यहाँ यह कैसी अद्भुत घटना हो गयी? वे सब तपस्वी कहाँ चले गये और वह आश्रममण्डल कहाँ है?' पवित्र मुसकान वाली भीमपुत्री दमयन्ती बहुत देर तक इन सब बातों पर विचार करती रही। तत्पश्चात् वह पति-शोकपरायण और दीन हो गयी तथा उसके मुख पर उदासी छा गयी।
तदनन्तर! वह दूसरे स्थान पर जाकर अश्रुगद्गद वाणी से विलाप करने लगी। उसने आंसू भरे नेत्रों से देखा, वहाँ से कुछ ही दूर पर एक अशोक का वृक्ष था। दमयन्ती उसके पास गयी। वह तरुवर अशोक फूलों से भरा था। उस वन में पल्लवों से लदा हुआ पक्षियों के कलरवों से गुंजायमान वह वृक्ष बड़ा ही मनोरम जान पड़ता था। (उसे देखकर वह मन-ही-मन कहने लगी) ‘अहो! इस वन के भीतर अशोक बड़ा सुन्दर है। यह अनेक प्रकार के फल, फूल आदि अलंकारों से अलंकृत सुन्दर गिरीराज की भाँति सुशोभित हो रहा है’। (अब उसने अशोक से कहा-) ‘प्रियदर्शन अशोक! तुम शीघ्र ही मेरा शोक दूर कर दो। क्या तुमने शोक, भय और बाधा से रहित शत्रुदमन राजा नल को देखा है? क्या मेरे प्रियतम, दमयन्ती के प्राणवल्लभ, निषध नरेश नल पर तुम्हारी दृष्टि पड़ी? उन्होंने एक साड़ी के आधे टुकड़े से अपने शरीर को ढंक रखा है, उनके अंगों की त्वचा बड़ी सुकुमार है। वे वीरवर नल भारी संकट से पीड़ित होकर इस वन में आये हैं।'

अशोक वृक्ष! तुम ऐसा करो, जिससे मैं यहाँ से शोकरहित होकर जाऊं। अशोक उसे कहते हैं, जो शोक का नाश करने वाला हो, अतः अशोक! तुम अपने नाम को सत्य एवं सार्थक करो’।
इस प्रकार शोकार्त हुई सुन्दरी दमयन्ती उस अशोक वृक्ष की परिक्रमा करके वहाँ से अत्यन्त भयंकर स्थान की ओर गयी। उसने अनेक प्रकार के वृक्ष, अनेकानेक सरिताओं, बहुसंख्यक रमणीय पर्वतों, अनेक मृग-पक्षियों, पर्वत की कन्दराओं तथा उनके मध्य भागों और अद्भुत नदियों को देखा। पति का अन्वेषण करने वाली दमयन्ती ने उस समय पूर्वोक्त सभी वस्तुओं को देखा। इस तरह बहुत दूर तक का मार्ग तय कर लेने के बाद पवित्र मुस्कान वाली दमयन्ती ने एक बहुत बड़े सार्थ (व्यपारियों के दल) को देखा, जो हाथी, घोड़े तथा रथ से व्याप्त था। वह व्यापारियों का समूह स्वच्छ जल से सुशोभित एक सुन्दर रमणीय नदी को पार कर रहा था। नदी का जल बहुत ठंडा था, उसका पाट चौड़ा था। उसमें कई कुण्ड थे और वह किनारे पर उगे हुए बेंत के वृक्षों से आच्छादित हो रही थी। उसके तट पर क्रौंच, कुरर और चक्रवाक आदि पक्षी कूज रहे थे। कछुए, मगर और मछलियों से भरी हुई वह नदी विस्तृत टापू से सुशोभित हो रही थी।
उस बहुत बड़े समूह को देखते ही यशस्विनी नलपत्नी सुन्दरी दमयन्ती उसके पास पहुँचकर लोगों की भीड़ में घुस गयी। उसका रूप उन्मत्त स्त्री का-सा जान पड़ता था, वह शोक से पीड़ित, दुर्बल, उदास और मलिन हो रही थी। उसने आधे वस्त्र से अपने शरीर को ढक रखा था और उसके केशों पर धूल जम गयी थी। वहाँ दमयन्ती को सहसा देखकर कितने ही मनुष्य भय से भाग खड़े हुए। कोई-कोई भारी चिंता में पड़ गये और कुछ लोग तो चीखने चिल्लाने लगे। कुछ लोग उसकी हंसी उड़ाते थे और कुछ उसमें दोष देख रहे थे। भारत! उन्हीं में कुछ लोग ऐसे भी थे, जिन्हें उस पर दया आ गयी और उन्होंने उसका समाचार पूछा- ‘कल्याणि! तुम कौन हो? किसकी स्त्री हो और इस वन में क्या खोज रही हो? तुम्हें देखकर हम बहुत दु:खी हैं। क्या तुम मानवी हो? कल्याणि! सच बताओ, तुम इस वन, पर्वत अथवा दिशा की अधिष्ठात्री देवी तो नहीं हो? हम सब लोग तुम्हारी शरण में आये हैं। तुम यक्षी हो या राक्षसी, कोई श्रेष्ठ देवांगना हो? अनिन्दिते! सर्वथा हमारा कल्याण एवं संरक्षण करो। कल्याणी! यह हमारा समूह शीघ्र कुशलपूर्वक यहाँ से चला जाये और हम लोगों का सब प्रकार से भला हो, ऐसी कृपा करो’।
उस यात्री के द्वारा जब ऐसी बात कही गयी, तब पति के वियोगजनित दुःख से पीड़ित साध्वी राजकुमारी दमयन्ती ने उन सबको इस प्रकार उत्तर दिया- ‘इस जनसमुदाय के जो सरदार हों, उनसे, इस जनसमूह से तथा इसके (भीतर रहने वाले और) आगे चलने वाले जो बाल-वृद्ध और युवक मनुष्य हों, उन सबसे मेरा यह कहना है कि आप सब लोग मुझे मानवी समझें। मैं एक नरेशपुत्री, महाराज की पुत्रवधु तथा राजपत्नी हूँ। अपने स्वामी के दर्शन की इच्छा से इस वन में भटक रही हूँ। विदर्भराज भीम मेरे पिता हैं, निषध नरेश महाभाग राजा नल मेरे पति हैं। मैं उन्हीं अपराजित वीर नल की खोज कर रहीं हूँ।'

‘यदि आप लोग शत्रुसमूह का संहार करने वाले मेरे प्रियतम पुरुषसिंह महाराज नल के विषय में कुछ जानते हों तो शीघ्र बतावें’।
उस महान् समूह का मालिक और समस्त यात्रीदल का संचालन (वणिक्) शुचि नाम से प्रसिद्ध था। उसने उस सुन्दरी से कहा- ‘कल्याणि! मेरी बात सुनो। शुचिस्मिते! मैं इस दल का नेता और संचालक हूँ। यशस्विनी! मैंने नल नामधारी किसी मनुष्य को इस वन में नहीं देखा है। यह सम्पूर्ण वन मनुष्येत्तर प्राणियों से भरा है। इसके भीतर हाथियों, चीतों, भैंसों, सिंहों, रीछों और मृगों को ही मैं देखता आ रहा हूँ। तुम-जैसी मानव-कन्या के सिवा और किसी मनुष्य को मैं इस विशाल वन में नहीं देख रहा हूँ। इसलिये यक्षराज मणिभद्र आज हम पर प्रसन्न हों’।
तब दमयन्ती ने उन सब व्यापारियों तथा दल के संचालक से कहा- 'आपका यह दल कहाँ जायेगा? यह मुझे बताइये।'
सार्थवाह ने कहा- 'राजकुमारी! हमारा यह दल शीघ्र ही सत्यदर्शी चेदिराज सुबाहु के जनपद (नगर) में विशेष लाभ के उद्देश्य से जायेगा।

बृहदश्व मुनि कहते हैं- राजन्! दल के संचालन की वह बात सुनकर निर्दोष एवं सुन्दर अंगों वाली दमयन्ती पतिदेव के दर्शन के लिये उत्सुक हो व्यापारियों के उस दल के साथ ही यात्रा करने लगी। तदनन्तर बहुत समय के बाद एक भयंकर विशाल वन में पहुँचकर उन व्यापारियों ने एक महान् सरोवर देखा, जिसका नाम था, पद्म-सौगन्धिक। वह सब ओर से कल्याणप्रद जान पड़ता था। उस रमणीय सरोवर के पास घास और ईन्धन की अधिकता थी, फूल और फल भी वहाँ प्रचुर मात्रा में उपलब्ध होते थे। उस तालाब पर बहुत-से पक्षी निवास करते थे। सरोवर का जल स्वच्छ और स्वादु था, वह देखने में बड़ा ही मनोहर और अत्यन्त शीतल था। व्यापारियों के वाहन बहुत थक गये थे। इसलिये उन्होंने वहीं पड़ाव डालने का निश्चय किया। समूह अधिपति से अनुमति लेकर सब लोगों ने उस उत्तम वन में प्रवेश किया और वह महान् जनसमुदाय सरोवर के पश्चिम तट पर ठहर गया।
तत्पश्चात् आधी रात के समय जब कहीं से भी कोई शब्द सुनायी नहीं देता था और दल के सभी लोग थककर सो गये थे, उस समय गजराजों के मद की धारा से मलिन जल वाली पहाड़ी नदी में पानी पीने के लिये (जंगली) हाथियों का एक झुंड आ निकला। उस झुंड ने व्यापारियों के सोये हुए दल को और उनके साथ आये हुए बहुत से हाथियों को भी देखा। तब वन में रहने वाले उन सभी मदोन्मत्त गजों ने उन ग्रामीण हाथियों को देखकर उन्हें मार डालने की इच्छा से उन पर वेगपर्वूक आक्रमण किया। पर्वत की चोटी से टूटकर पृथ्वी पर गिरने वाले बड़े-बड़े शिखरों के समान उन आक्रमणकारी जंगली हाथियों का वेग (उस यात्रीदल के लिये) अत्यन्त दुःसह था। ग्रामीण हाथियों पर आक्रमण करने की चेष्टा वाले उन वनवासी गजराजों के वन्यमार्ग अवरुद्ध हो गये थे। सरोवर के तट पर व्यापारियों का महान् समुदाय उनका मार्ग रोककर सो रहा था। उन हाथियों ने सहसा पहुँचकर समूचे दल को कुचल दिया।
कितने ही मनुष्य धरती पर पड़े-पड़े छटपटा रहे थे। उस दल के कितने ही पुरुष हाहाकार करते हुए बचाव की जगह खोजते हुए जंगल के पौधों के समूह में भाग गये। बहुत-से मनुष्य तो नींद के मारे अन्धे हो रहे थे। हाथियों ने किन्हीं को दांतों से, किन्हीं को सूंडों से और कितनों को पैरों से घायल कर दिया। उनके बहुत-से ऊंट और घोड़े मारे गये और उस समुदाय में बहुत-से पैदल लोग भी थे। वे सब लोग उस समय भय से चारों और भागते हुए एक-दूसरे से टकराकर चोट खा जाते थे। घोर आर्तनाद करते हुए सभी लोग धरती पर गिरने लगे। कुछ लोग बड़े वेग से वृक्षों पर चढ़ते हुए नीचे की विषम भूमियों पर गिर पड़ते थे।
राजन्! इस प्रकार दैववश बहुतेरे जंगली हाथियों ने आक्रमण करके (प्रायः) उन सम्पूर्ण समृद्धिशाली व्यापारियों के समुदाय को नष्ट कर दिया। उस समय वहाँ तीनों लोकों को भय में डालने वाला महान् आर्तनाद एवं चीत्कार हो रहा था। कोई कहता- ‘अरे! इधर बड़ जोर की आग प्रज्वलित हो उठी है। यह भारी संकट आ गया (अब) दौड़ो और बचाओ।’ दूसरा कहता- ‘अरे! ये ढेर-के-ढेर रत्न बिखरे पड़े हैं, इन्हें सम्हालकर रखो। इधर-उधर भागते क्यों हो?'

तीसरा कहता था- ‘भाई! इस धन पर सबका समान अधिकार है, मेरी यह बात झूठी नहीं है’। कोई कहता- ‘ऐ कायरो! मैं फिर तुमसे बात करूंगा, अभी अपनी रक्षा की चिंता करो।' इस तरह की बातें करते हुए सब लोग भय से भाग रहे थे। इस प्रकार जब वहाँ भयानक नर-संहार हो रहा था, उसी समय दमयन्ती भी जाग उठी। उसका हृदय भय से संत्रस्त हो उठा। वहाँ उसने वह महासंहार अपनी आंखों से देखा, जो सब लोगों के लिये भयंकर था। उसने ऐसी दुर्घटना पहले कभी नहीं देखी थी। वह सब देखकर वह कमलनयनी बाला भय से व्याकुल हो उठी। उसको कहीं से कोई सान्त्वना नहीं मिल रही थी। वह इस प्रकार स्तब्ध हो रही थी, मानो धरती से सट गयी हो। तदनन्तर वह किसी प्रकार उठकर खड़ी हुई। दल के जो लोग संकट से मुक्त हो आघात से बचे हुए थे, वे सब एकत्र हो कहने लगे कि ‘यह हमारे किस कर्म का फल है? निश्चय ही हमने महायशस्वी मणिभद्र का पूजन नहीं किया है। इसी प्रकार हमने श्रीमहान् यक्षराज कुबेर की भी पूजा नहीं की है अथवा विघ्नकर्ता विनायकों की भी पहले पूजा नहीं कर ली थी अथवा हमने पहले जो-जो शकुन देखे थे, उसका विपरित फल है। यदि हमारे ग्रह विपरीत न होते तो और किस हेतु से यह संकट हमारे ऊपर कैसे आ सकता है?'
दूसरे लोग जो अपने कुटुम्बीजनों और धन के विनाश से दीन हो रहे थे, वे इस प्रकार कहने लगे- ‘आज हमारे विशाल जनसमूह के साथ वह जो उन्मत्त जैसी दिखायी देने वाली नारी आ गयी थी, वह विकराल आकार वाली राक्षसी थी तो भी अलौकिक सुन्दर रूप धारण करके हमारे दल में घुस गयी थी। उसी ने पहले से ही यह अत्यन्त भयंकर माया फैला रखी थी। निश्चय ही वह राक्षसी, यक्षी अथवा भयंकर पिशाची थी-इसमें विचार करने की कोई आवश्यकता नहीं कि यह सारा पापपूर्ण कृत्य उसी का किया हुआ है। उसने हमें अनेक प्रकार का दुःख दिया और प्रायः सारे दल का विनाश कर दिया। वह पापिनी समूचे सार्थ के लिये अवश्य ही कृत्या बनकर आयी थी। यदि हम उसे देख लेंगे तो ढेलों से, धूल और तिलकों से, लकड़ियों और मुक्कों से भी अवश्य मार डालेंगे।
उनका वह अत्यन्त भयंकर वचन सुनकर दमयन्ती लज्जा से गड़ गयी भय से व्याकुल हो उठी। उनके पापपूर्ण संकल्प के संघटित होने की आशंका करके वह उसी ओर भाग गयी, जहाँ घना जंगल था। वहाँ जाकर अपनी इस परिस्थितियों पर विचार करके वह विलाप करने लगी- ‘अहो! मुझ पर विधाता का अत्यन्त भयानक और महान् कोप है, जिससे मुझे कहीं भी कुशल-क्षेम की प्राप्ति नहीं होती। न जाने, यह हमारे किस कर्म का फल है? मैंने मन, वाणी और क्रिया द्वारा कभी किसी का थोड़ा-सा भी अमंगल किया हो, इसकी याद नहीं आती, फिर यह मेरे किस कर्म का फल मिल रहा है? निश्चय ही यह मेरे दूसरे जन्मों के किये हुए पाप का महान् फल प्राप्त हुआ है, जिससे मैं इस अनन्त कष्ट में पड़ गयी हूँ। मेरे स्वामी के राज्य का अपहरण हुआ, उन्हें आत्मीयजन से ही पराजित होना पड़ा, मेरा अपने पतिदेव से वियोग हुआ और अपनी संतानों के दर्शन से भी वंचित हो गयी हूँ।'

‘इतना ही नहीं, असंख्य सर्प आदि जन्तुओं से भरे हुए इस वन में मुझे अनाथ की-सी दशा में रहना पड़ता है।' तदनन्तर दूसरा दिन प्रारम्भ होने पर मरने से बचे हुए लोग उस स्थान से निकलकर उस विकट संहार के लिये शोक करने लगे। राजन् कोई भाई के लिये दु:खी था, कोई पिता के लिये; किसी को पुत्र का शोक था और किसी को मित्र का। विदर्भ राजकुमारी दमयन्ती भी इसके लिये शोक करने लगी कि ‘मैंने कौन-सा पाप किया है, जिससे इस निर्जन वन में मुझे जो यह समुद्र के समान जनसमुदाय प्राप्त हो गया था, वह भी मेरे ही दुर्भाग्य से हाथियों के झुंड द्वारा मारा गया। निश्चय ही मुझे अभी दीर्घ काल तक दुःख-ही-दुःख भोगना है।
जिनकी मृत्यु का समय नहीं आया है, वह इच्छा होते हुए भी मर नहीं सकता। वृद्ध पुरुषों का यह जो उपदेश मैंने सुन रखा है, यह ठीक ही जान पड़ता है, तभी तो आज मैं दुःखित होने पर भी हाथियों के झुंड से कुचलकर मर न सकी। मनुष्यों को इस जगत् में कोई भी सुख या दुःख ऐसा नहीं मिलता, जो विधाता का दिया हुआ न हो। मैंने बचपन में भी मन, वाणी अथवा क्रियाओं द्वारा ऐसा पाप नहीं किया है, जिससे मुझे यह दुःख प्राप्त होता। मैं समझती हूं, स्वयंवर के लिये जो लोकपाल देवगण पधारे थे, नल के कारण मैंने उनका तिरस्कार कर दिया था। अवश्य उन्हीं देवताओं के प्रभाव से आज मुझे वियोग का कष्ट प्राप्त हुआ है।’ इस प्रकार दुःख से आतुर हुई सुन्दरी पतिव्रता दमयन्ती ने उस समय अनेक प्रकार से विलाप एवं प्रलाप किये।
नृपश्रेष्ठ! तदनन्तर मरने से बचे हुए वेदों के पारंगत विद्वान् ब्राह्मणों के साथ यात्रा करती हुई शरत्काल के चन्द्रमा की कला के समान वह सुन्दरी थोड़े ही समय में संध्या होते-होते सत्यदर्शी चेदिराज सुबाहु ही राजधानी में जा पहुँची। शरीर में आधी साड़ी को लपेटे हुए ही उसने उस उत्तम नगर में प्रवेश किया। वह विह्वल, दीन और दुर्बल हो रही थी। उसके सिर के बाल खुले हुए थे। उसने स्नान नहीं किया था। पुरवासियों ने उसे उन्मत्ता की भाँति जाते देखा। चेदि नरेश की राजधानी में उसे प्रवेश करते देख उस समय बहुत-से ग्रामीण बालक कौतूहलवश उसके साथ हो लिये थे। उनसे घिरी हुई दमयन्ती राजमहल के समीप गयी। उस समय राजमाता ने उसे महल पर से देखा। वह जनसाधारण से घिरी हुई थी। राजमाता ने धाय से कहा- ‘जाओ, इस युवती को मेरे पास ले आओ। इसे लोग तंग कर रहे हैं। वह दुःखिनी युवती कोई आश्रम चाहती है। मुझे इसका रूप ऐसा दिखायी देता है, जो मेरे घर को प्रकाशित कर देगा। इसका वेष तो उन्मत्त के समान है, परन्तु यह विशाल नेत्रों वाली युवती कल्याणमयी लक्ष्मी के समान जान पड़ती हैं।’
धाय उन सब लोगों को हटाकर उसे उत्तम राजमहल की अट्टालिका पर चढ़ा ले आयी। राजन्! तत्पश्चात् विस्मित होकर राजमाता ने दमयन्ती से पूछा- ‘अहो! तुम इस प्रकार दुःख से दबी होने पर भी इतना सुन्दर रूप कैसे धारण करती हो?'

मेघमाला के प्रकाशित होने वाली बिजली की भाँति तुम इस दुःख में भी कैसी तेजस्विनी दिखायी देती हो। मुझसे बताओ, तुम कौन हो? किसकी स्त्री हो? यद्यपि तुम्हारे शरीर पर कोई आभूषण नहीं है तो भी तुम्हारा यह रूप मानव-जगत् का नहीं जान पड़ता। देवता की-सी दिव्य कांति धारण करने वाली वत्से! तुम असहाय-अवस्था में होकर भी लोगों से डरती क्यों नहीं हो?’
उसकी वह बात सुनकर भीमकुमारी ने कहा- ‘माताजी! आप मुझे मानव-कन्या ही समझिये। मैं अपने पति के चरणों में अनुराग रखने वाली एक नारी हूँ। मेरी अन्तःपुर में काम करने वाली सैरन्ध्री जाति है। मैं सेविका हूँ और जहाँ इच्छा होती है, वहीं रहती हूँ। मैं अकेली हूँ, फल-मूल खाकर जीवन निर्वाह करती हूँ और जहाँ सांझ होती है, वहीं टिक जाती हूँ। मेरे स्वामी में असंख्य गुण हैं, उनका मेरे प्रति सदा अत्यन्त अनुराग है। जैसे छाया राह चलने वाले पथिक के पीछे-पीछे चलती है, उसी प्रकार मैं भी अपने वीर पतिदेव में भक्तिभाव रखकर सदा उन्हीं का अनुसरण करती हूँ। र्दुभाग्यवश एक दिन मेरे पतिदेव जूआ खेलने में अत्यन्त आसक्त हो गये और उसी में अपना सब कुछ हारकर वे अकेले ही वन की ओर चले दिये। एक वस्त्र धारण किये उन्मत्त और विह्वल हुए अपने वीर स्वामी को सान्त्वना देती हुई मैं भी उनके साथ वन में चली गयी। एक दिन की बात है, मेरे वीर स्वामी किसी कारणवश वन में गये। उत्तम समय वे भूख से पीड़ित और अनमने हो रहे थे। अतः उन्होंने अपने उस एक वस्त्र को भी कहीं वन में छोड़ दिया। मेरे शरीर पर भी एक ही वस्त्र था। वे नग्न, उन्मत्त-जैसे और अचेत हो रहे थे। उसी दशा में सदा उनका अनुसरण करती हुई अनेक रात्रियों तक कभी सो न सकी। तदनन्तर बहुत समय के पश्चात् एक दिन जब मैं सो गयी थी, उन्होंने मेरी आधी साड़ी फाड़ ली और मुझ निरपराधिनी पत्नी को वहीं छोड़कर वे कहीं चल दिये। मैं दिन-रात वियोगाग्नि में जलती हुई निरन्तर उन्हीं पतिदेव को ढूंढती फिरती हूँ। मेरे प्रियतम की कांति कमल के भीतरी भाग के समान है। वे देवताओं के समान तेजस्वी, मेरे प्राणों के स्वामी और शक्तिशाली हैं। बहुत खोजने पर भी मैं अपने प्रिय को न तो देख सकी हूँ और न उनका पता ही पा रहीं हूं’।
भीमकुमारी दमयन्ती के नेत्रों में आंसू भरे हुए थे एवं वह आर्तस्वर से बहुत विलाप कर रही थी। राजमाता स्वयं भी उनके दुःख से दु:खी हो बोली- ‘कल्याणि! तुम मेरे पास रहो। तुम पर मेरा बहुत प्रेम है। भद्रे! मेरे सेवक तुम्हारे पति की खोज करेंगे अथवा यह भी सम्भव है, वे इधर-उधर भटकते हुए स्वयं ही इधर आ निकलें। भद्रे! तुम यहीं रहकर अपने पति को प्राप्त कर लोगी’।
राजमाता की यह बात सुनकर दमयन्ती ने कहा- ‘वीरमातः मैं एक नियम के साथ आपके यहाँ रह सकती हूँ। मैं किसी का जूठा नहीं खाऊंगी, किसी के पैर नहीं धोऊंगी और किसी भी दूसरे पुरुष से किसी तरह भी वार्तालाप नहीं करूंगी। यदि कोई पुरुष मुझे प्राप्त करना चाहे तो वह आपके द्वारा दण्डनीय हो और बार-बार ऐसे अपराध करने वाले मूढ़ को आप प्राणदण्ड भी दें, यही मेरा निश्चित व्रत है।'

‘मैं अपने पति की खोज के लिये केवल ब्राह्मणों से मिल सकती हूँ। यदि यहाँ ऐसी व्यवस्था हो सके तो निश्चय ही आपके निकट निवास करूंगी। इसमें संशय नहीं हैं। यदि इसके विपरित कोई बात हो तो कहीं भी रहने का मेरे मन में संकल्प नहीं हो सकता।’
यह सुनकर राजमाता प्रसन्नचित्त होकर उससे बोली- ‘बेटी! मैं यह सब करूंगी। सौभाग्य की बात है कि तुम्हारा व्रत ऐसा उत्तम है।’
राजा युधिष्ठिर! दमयन्ती से ऐसा कहकर राजमाता अपनी पुत्री सुनन्दा से बोली- ‘सुनन्दे! इस सैरन्ध्री को तुम देवीस्वरूपा समझो। यह अवस्था में तुम्हारे समान है, अतः तुम्हारी सखी होकर रहे। तुम इसके साथ सदा प्रसन्नचित एवं आनंदमग्न रहो’। तब सखियों से घिरी हुई सुनन्दा अत्यन्त हर्षोल्लास में भरकर दमयन्ती को साथ ले अपने भवन में आयी।
सुनन्दा दमयन्ती की इच्छानुसार सब प्रकार की व्यवस्था करके उसे बड़े आदर-सत्कार के साथ रखने लगी। इससे दमयन्ती को बड़ी प्रसन्नता हुई और वह वहाँ उद्वेगरहित हो रहने लगी।

बृहदश्व मुनि कहते हैं- युधिष्ठिर! दमयन्ती को छोड़कर जब राजा नल आगे बढ़ गये, तब एक गहन वन में उन्होंने महान् दावानल प्रज्वलित होते देखा। उसी के बीच में उन्हें किसी प्राणी का यह शब्द सुनायी पड़ा- ‘पुण्यश्लोक महाराज नल! दौड़िये, मुझे बचाइये।’ उच्च स्वर से बार-बार दुहरायी गयी इस वाणी को सुनकर राजा नल ने कहा- ‘डरो मत’। इतना कहकर वे आग के भीतर घुस गये। वहाँ उन्होंने देखा, एक नागराज कुण्डलाकार पड़ा हुआ सो रहा है। उस नाग ने हाथ जोड़कर कांपते हुए नल से उस समय इस प्रकार कहा- ‘राजन् मुझे कर्कोटक नाग समझिये। नरेश्वर! एक दिन मेरे द्वारा महातेजस्वी ब्रह्मर्षि नारद ठगे गये, अतः मनुजेश्वर! उन्होंने क्रोध से आविष्ट होकर मुझे शाप दे दिया- ‘तुम स्थावर वृक्ष की भाँति एक जगह पड़े रहो, जब कभी राजा नल आकर तुम्हें यहाँ से अन्यत्र ले जायेंगे, तभी तुम मेरे शाप से छुटकारा पा सकोगे’। राजन्! नारद जी के उस शाप से मैं एक पग भी चल नहीं सकता; आप मुझे बचाइये, मैं आपको कल्याणकारी उपदेश दूंगा। साथ ही मैं आपका मित्र हो जाऊँगा। सर्पों में मेरे-जैसा प्रभावशाली दूसरा कोई नहीं है। मैं आपके लिये हल्का हो जाऊंगा। आप शीघ्र मुझे लेकर यहाँ से चल दीजिये’।
इतना कहकर नागराज कर्कोटक अंगूठे के बराबर हो गया। उसे लेकर राजा नल वन के उस प्रदेश की ओर चले गये, यहाँ दावानल नहीं था। अग्नि के प्रभाव से रहित अवकाश देश में पहुँचने पर जब नल ने उस नाग को छोड़ने का विचार किया, उस समय कर्कोटक ने फिर कहा- ‘नैषध! आप अपने कुछ पैंड गिनते हुए चलिये। महाबाहो! ऐसा करने पर मैं आपके लिये परम कल्याण का साधन करूंगा’। तब राजा नल ने अपने पैंड गिनने आरम्भ किये। पैंड गिनते-गिनते जब राजा नल ने ‘दश’ कहा, तब नाग ने उन्हें डंस लिया। उसके डंसते ही उनका पहला रूप तत्काल अन्तर्हित (होकर श्याम वर्ण) हो गया। अपने रूप को इस प्रकार विकृत (गौर वर्ण से श्याम वर्ण) हुआ देख राजा नल को बड़ा विस्मय हुआ। उन्होंने अपने पूर्वस्वरूप को धारण करके खड़े हुए कर्कोटक नाग को देखा।
तब कर्कोटक नाग ने राजा नल को सान्त्वना देते हुए कहा- ‘राजन्! मैंने आपके पहले रूप को इसलिये अदृश्य कर दिया है कि लोग आपको पहचान न सकें। महाराज नल! जिस कलियुग के कपट से आपको महान् दुःख का सामना करना पड़ा है, वह मेरे विष से दग्ध होकर आपके भीतर बड़े कष्ट से निवास करेगा। कलियुग के सारे अंग मेरे विष से व्याप्त हो जायेंगे। महाराज! वह जब तक आपको छोड़ नहीं देगा, तब तक आपके भीतर बड़े दुःख से निवास करेगा। नरेश्वर! आप छल-कपट द्वारा सताये जाने योग्य नहीं थे, तो भी जिसने बिना किसी अपराध के आपके साथ कपट का व्यवहार किया है, उसी के प्रति क्रोध से दोषदृष्टि रखकर मैंने आपकी रक्षा की है। नरव्याघ्र महाराज! मेरे प्रसाद से आपको दाढ़ों वाले जंतुओं और शत्रुओं से तथा वेदवेत्ताओं के शाप आदि से भी कभी भय नहीं होगा। राजन्! आपको विषजनित पीड़ा कभी नहीं होगी। राजेन्द्र! आप युद्ध में भी सदा विजय प्राप्त करेंगे।'

‘राजन्! अब आप यहाँ से अपने को बाहुक नामक सूत बताते हुए राजा ऋतुपर्ण के समीप जाइये। वे द्यूतविद्या में बड़े निपुण हैं। निषधेश्वर! आप आज ही रमणीय अयोध्यापुरी को चले जाइये। इक्ष्वाकु कुल में उत्पन्न श्रीमहान् राजा ऋतुपर्ण आप से अश्वविद्या का रहस्य सीखकर बदले में आपको द्यूतक्रीड़ा का रहस्य बतलायेंगे और आपके मित्र भी हो जायेंगे। जब आप द्यूतविद्या के ज्ञाता होंगे, तब पुनः कल्याणभागी हो जायेंगे। मैं सच कहता हूं, आप एक ही साथ अपनी पत्नी, दोनों संतानों तथा राज्य को प्राप्त कर लेंगे; अतः अपने मन में चिंता न कीजिये।
नरेश्वर! जब आप अपने (पहले वाले) रूप को देखना चाहें, उस समय मेरा स्मरण करें और इस कपड़े को ओढ़ लें। इस वस्त्र से आच्छादित होते ही आप अपना पहला रूप प्राप्त कर लेंगे।’
ऐसा कहकर नाग ने उन्हें दो दिव्य वस्त्र प्रदान किये।
कुरुनन्दन युधिष्ठिर! इस प्रकार राजा नल को संदेश और वस्त्र देकर नागराज कर्कोटक वहीं अन्तर्धान हो गया।

बृहदश्व मुनि कहते हैं- कर्कोटक नाग के अन्तर्धान हो जाने पर निषध नरेश नल ने दसवें दिन राजा ऋतुपर्ण के नगर में प्रवेश किया। वे बाहुक नाम से अपना परिचय देते हुए राजा ऋतुपर्ण के यहाँ उपस्थित हुए और बोले- ‘घोड़ों को हांकने की कला में इस पृथ्वी पर मेरे समान दूसरा कोई नहीं है। मैं इन दिनों अर्थसंकट में हूँ। आपको किसी भी कला की निपुणता के विषय में सलाह लेनी हो, तो मुझसे पूछ सकते हैं। अन्न-संस्कार (भाँति-भाँति की रसोई बनाने का कार्य) भी मैं दूसरों की अपेक्षा विशेष जानता हूँ। इस जगत् में जितनी भी शिल्पकलाएं हैं तथा दूसरे भी जो अत्यन्त कठिन कार्य हैं, मैं उन सबको अच्छी तरह करने का प्रयत्न कर सकता हूँ। महाराज ऋतुपर्ण! आप मेरा भरण-पोषण कीजिये’।
ऋतुपर्ण ने कहा- 'बाहुक! तुम्हारा भला हो। तुम मेरे यहाँ निवास करो। ये सब कार्य तुम्हें करने होंगे। मेरे मन में सदा यही विचार विशेषतः रहता है कि शीघ्रतापूर्वक कहीं भी पहुँच सकूं। अतः तुम ऐसा उपाय करो, जिससे मेरे घोड़े शीघ्रगामी हो जायें। आज से तुम हमारे अश्वाध्यक्ष हो। दस हजार मुद्राएं तुम्हारा वार्षिक वेतन है। वार्ष्‍णेय और जीवल- ये दोनों सारथि तुम्हारी सेवा में रहेंगे। बाहुक! इन दोनों के साथ तुम बड़े सुख से रहोगे। तुम मेरे यहाँ रहो।'
बृहदश्व मुनि कहते हैं- राजन्! राजा के ऐसा कहने पर नल वार्ष्‍णेय और जीवल के साथ सम्मानपूर्वक ऋतुपर्ण के नगर में निवास करने लगे। वे दमयन्ती का निरन्तर चिन्तन करते हुए वहाँ रहने लगे। वे प्रतिदिन सायंकाल इस एक श्लोक को पढ़ा करते थे- ‘भूख-प्यास से पीड़ित और थकी-मांदी वह तपस्विनी उस मन्दबुद्धि पुरुष का स्मरण करती हुई कहाँ सोती होगी तथा अब वह किसके समीप रहती होगी?' एक दिन रात्रि के समय जब राजा इस प्रकार बोल रहे थे, जीवल ने पूछा- 'बाहुक! तुम प्रतिदिन किस स्त्री के लिये शोक करते हो, मैं सुनना चाहता हूँ। आयुष्मन्! वह किसकी पत्नी है, जिसके लिये तुम इस प्रकार निरन्तर शोकमग्न रहते हो।’
तब राजा नल ने उससे कहा- ‘किसी अल्पबुद्धि पुरुष के एक स्त्री थी, जो उसके अत्यन्त आदर की पात्र थी। किंतु उस पुरुष की बात अत्यन्त दृढ़ नहीं थी। वह अपनी प्रतिज्ञा से फिसल गया। किसी विशेष प्रयोजन से विवश होकर वह भाग्यहीन पुरुष अपनी पत्नी से बिछुड़ गया। पत्नी से विलग होकर वह मन्दबुद्धि मानव दिन-रात शोकाग्नि से दग्ध एवं दुःख से पीड़ित होकर आलस्य से रहित हो इधर-उधर भटकता रहता है। रात में उसी का स्मरण करके वह एक श्लोक को गाया करता है। सारी पृथ्वी का चक्कर लगाकर वह कभी किसी स्थान में पहुँचा और वहीं निरन्तर उस प्रियतमा का स्मरण करके दुःख भोगता रहता है। यद्यपि वह उस दुःख को भोगने के योग्य हैं नहीं। वह नारी इतनी पतिव्रता थी कि संकट काल में भी उस पुरुष के पीछे-पीछे वन में चली गयी; किंतु उस अल्प पुण्य वाले पुरुष ने उसे वन में ही त्याग दिया। अब तो यदि वह जीवित होगी तो बड़े कष्ट से उसके दिन बीतते होंगे। वह स्त्री अकेली थी। उसे मार्ग का ज्ञान नहीं था। जिस संकट में वह पड़ी थी, उसके योग्य वह कदापि नहीं थी। भूख और प्यास से उसके अंग व्याप्त हो रहे थे। उस दशा में परित्यक्त होकर वह यदि जीवित भी हो तो भी उसका जीवित रहना बहुत कठिन है। आर्य जीवन! अत्यन्त भयंकर विशाल वन में जहाँ नित्य-निरन्तर हिंसक जन्तु विचरते रहते हैं, उस मन्दबुद्धि एवं मन्दभाग्य पुरुष ने उसका त्याग कर दिया था। इस प्रकार निषध नरेश राजा नल दमयन्ती का निरन्तर स्मरण करते हुए राजा ऋतुपर्ण के यहाँ अज्ञातवास कर रहे थे।

बृहदश्व मुनि कहते हैं- राजन्! राज्य का अपहरण हो जाने पर जब नल पत्नीसहित वन में चले गये, तब विदर्भ नरेश भीम ने नल का पता लगाने के लिये बहुत-से ब्राह्मणों को इधर-उधर भेजा। राजा भीम ने प्रचुर धन देकर ब्राह्मणों को यह संदेश दिया- ‘आप लोग राजा नल और मेरी पुत्री दमयन्ती की खोज करें। निषध नरेश नल का पता लग जाने पर जब यह कार्य सम्पन्न हो जायेगा, तब मैं आप लोगों में से जो भी नल-दमयन्ती को यहाँ ले आयेगा, उसे एक हजार गौएं दूंगा। साथ ही जीविका के लिये अग्रहार (करमुक्त भूमि) दूंगा और ऐसा गांव दे दूंगा, जो आय में नगर के समान होगा। यदि नल-दमयन्ती में से किसी एक को या दोनों को ही यहाँ ले आना सम्भव न हो सके तो केवल उनका पता लग जाने पर भी मैं एक हजार गोधन दान करूंगा।'
राजा के ऐसा कहने पर वे सब ब्राह्मण बड़े प्रसन्न होकर सब दिशाओं में चले गये और नगर तथा राष्ट्रों में पत्नीसहित निषध नरेश नल का अनुसंधान करने लगे; परन्तु कहीं भी वे नल अथवा भीमकुमारी दमयन्ती को नहीं देख पाते थे। तदनन्तर सुदेव नामक ब्राह्मण ने पता लगाते हुए रमणीय चेदि नगरी में जाकर वहाँ राजमहल में विदर्भ कुमारी दमयन्ती को देखा। वह राजा के पुण्यवाचन के समय सुनन्दा के साथ खड़ी थी। उसका अनुपम रूप (मैल से आवृत होने के कारण) मंद-मंद प्रकाशित हो रहा था, मानो अग्नि की प्रभा धूमसमूह से आवृत हो रही हो। विशाल नेत्रों वाली उस राजकुमारी को अधिक मलिन और दुर्बल देख उपयुक्त कारणों से उसकी पहचान करते हुए सुदेव ने निश्चय किया कि यह भीमकुमारी दमयन्ती ही है।
सुदेव मन ही मन बोले- 'मैंने पहले जिस रूप में इस कल्याणमयी राजकन्या को देखा, वैसी ही यह आज भी है। लोककमनीय लक्ष्मी की भाँति इस भीमकुमारी को देखकर आज मैं कृतार्थ हो गया हूँ। यह श्यामा युवती पूर्ण चन्द्रमा के समान कांतिमयी है। इसके स्तन बड़े मनोहर और गोल-गोल हैं। यह देवी अपनी प्रभा से सम्पूर्ण दिशाओं को अलोकित कर रही है। उसके बड़े-बड़े नेत्र मनोहर कमलों की शोभा को लज्जित कर रहे हैं। यह कामदेव की रति-सी जान पड़ती है। पूर्णिमा के चन्द्रमा की चांदनी के समान यह सब लोगों के लिये प्रिय है। विदर्भरूपी सरोवर से यह कमलिनी मानो प्रारब्ध के दोष से निकाल ली गयी है। इसके मलिन अंग कीचड़ लिपटी हुई नलिनी के समान प्रतीत होते हैं। यह उस पूर्णिमा की रजनी के समान जान पड़ती है, जिसके चन्द्रमा पर मानो राहू ने ग्रहण लगा रखा हो। पति-शोक से व्याकुल और दीन होने के कारण यह सूखे जल-प्रवाह वाली सरिता के समान प्रतीत होती है। इसकी दशा इस पुष्करिणी के समान दिखायी देती है, जिसे हाथियों ने अपने शुण्डदण्ड से मथ डाला हो तथा जो नष्ट हुए पत्तों वाले कमल से युक्त हो एवं जिसके भीतर निवास करने वाले पक्षी अत्यन्त भयभीत हो रहे हों। यह दुःख से अत्यन्त व्याकुल-सी प्रतीत हो रही है। मनोहर अंगों वाली यह सुकुमारी राजकन्या उन महलों में रहने योग्य है, जिसका भीतरी भाग रत्नों का बना हुआ है। (इस समय दुःख ने इसे ऐसा दुर्बल कर दिया है कि) यह सरोवर से निकाली और सूर्य की किरणों से जलायी हुई कमलिनी के समान प्रतीत हो रही है।'

'यह रूप और उदारता आदि गुणों से सम्पन्न है। श्रृंगार धारण करने के योग्य होने पर भी यह श्रृंगारशुन्‍य है, मानो आकाश में मेघों की काली घटा से आवृत नूतन चन्द्रकला हो। यह राजकन्या प्रिय कामभोगों से वंचित है। अपने बन्धुजनों से बिछुड़ी हुई है और पति के दर्शन की इच्छा से अपने (दीन-दुर्बल) शरीर को धारण कर रही है। वास्तव में पति ही नारी का सबसे श्रेष्ठ आभूषण है। उसके होने से यह बिना आभूषणों के सुशोभित होती है; परन्तु यह पतिरूप आभूषण से रहित होने के कारण शोभामयी होकर भी सुशोभित नहीं हो रही है। इससे विलग होकर राजा नल यदि अपने शरीर को धारण करते हैं और शोक से शिथिल नहीं हो रहे हैं तो यह समझना चाहिये कि वे अत्यन्त दुष्कर कर्म कर रहे हैं। काले-काले केशों ओर कमल के समान विशाल नेत्रों से सुशोभित इस राजकन्याको, जो सदा सुख भोगने के ही योग्य है, दुःखित देखकर मेरे मन में भी बड़ी व्यथा हो रही है। जैसे रोहिणी चन्द्रमा के संयोग से सुखी होती है, उसी प्रकार यह शुभलक्षणा साध्वी राजकुमारी अपने पति के समागम से (संतुष्ट) कब इस दुःख के समुद्र से पार हो सकेगी।
जैसे कोई राजा एक बार अपने राज्य से च्युत होकर फिर उसी राज्यभूमि को प्राप्त कर लेने पर अत्यन्त आनन्द का अनुभव करता है, उसी प्रकार पुनः इसके मिल जाने पर निषध नरेश नल को निश्चय ही बड़ी प्रशंसा होगी। विदर्भकुमारी दमयन्ती राजा नल के समान शील और अवस्था से युक्त है, उन्हीं के तुल्य उत्तम कुल से सुशोभित है। निषध नरेश नल विदर्भकुमारी के योग्य हैं और यह कजरारे नेत्रों वाली वैदर्भी नल के योग्य है। राजा नल का पराक्रम और धैर्य असीम है। उनकी यह पत्नी पतिदर्शन के लिये लालायित और उत्कण्ठित है, अतः मुझे इससे मिलकर इसे आश्वासन देना चाहिये। इस पूर्णचन्द्रमुखी राजकुमारी ने पहले कभी दुःख को नहीं देखा था। इस समय दुःख से आतुर हो पति के ध्यान में परायण है, अतः मैं इसे आश्वासन देने का विचार कर रहा हूँ।'
बृहदश्व मुनि कहते हैं- युधिष्ठिर! इस प्रकार भाँति-भाँति के कारणों और लक्षणों से दमयन्ती को पहचानकर और अपने कर्तव्य के विषय का विचार करके सुदेव ब्राह्मण उसके समीप गये और इस प्रकार बोले- ‘विदर्भ राजकुमारी! मैं तुम्हारे भाई का प्रिय सखा सुदेव हूँ। महाराज भीम की आज्ञा से तुम्हारी खोज करने के लिये यहाँ आया हूँ। निषध नरेश की महारानी! तुम्हारे पिता, माता और भाई सब सकुशल हैं और कुण्डिनपुर में जो तुम्हारे बालक हैं, वे भी कुशल हैं। तुम्हारे बन्धु-बान्धव तुम्हारी ही चिन्ता से मृतक-तुल्य हो रहे हैं। (तुम्हारी खोज करने के लिये) सैकड़ों ब्राह्मण इस पृथ्वी पर घूम रहे हैं’।
बृहदश्व मुनि कहते हैं- युधिष्ठिर! सुदेव को पहचानकर दमयन्ती ने क्रमशः अपने सभी सगे-सम्बन्धियों का कुशल-समाचार पूछा। राजन्! अपने भाई के प्रति मित्र द्विजश्रेष्ठ सुदेव को सहसा आया देख दमयन्ती शोक से व्याकुल हो फूट-फूटकर रोने लगी। भारत! तदनन्तर उसे सुदेव के साथ एकान्त में बात करती तथा रोती देख सुनन्दा शोक से व्याकुल हो उठी।

उसने अपनी माता से जाकर कहा- ‘मां! सैरन्ध्री एक ब्राह्मण से मिलकर बहुत रो रही है। यदि तुम ठीक समझो तो इसका कारण जानने की चेष्टा करो’।
तदनन्तर चेदिराज की माता उस समय अन्तःपुर से निकलकर उसी स्थान पर गयी, जहाँ राजकन्या दमयन्ती ब्राह्मण के साथ खड़ी थी।
युधिष्ठिर! तब राजमाता ने सुदेव ब्राह्मण को बुलाकर पूछा- ‘विप्रवर! जान पड़ता है, तुम इसे जानते हो। बताओ, यह सुन्दरी युवती किसकी पत्नी अथवा किसकी पुत्री है? यह सुन्दर नेत्रों वाली सुन्दरी अपने भाई-बन्धुओं अथवा पति से किस प्रकार विलग हुई है, यह सती-साध्वी नारी ऐसी दुरवस्था में क्यों पड़ गयी? ब्रह्मन! इस देवरूपिणी नारी के विषय में यह सारा वृत्तान्त में पूर्ण रूप से सुनना चाहती हूँ। मैं जो कुछ पुछती हूं, वह मुझे ठीक-ठीक बताओ’।
राजन्! राजमाता के इस प्रकार पूछने पर वे द्विजश्रेष्ठ सुदेव सुखपूर्वक बैठकर दमयन्ती का यथार्थ वृत्तान्त बताने लगे।

सुदेव ने कहा- देवि! विदर्भ देश के राजा महातेजस्वी भीम बड़े धर्मात्मा हैं। यह उन्हीं की पुत्री है। इस कल्याणस्वरूपा राजकन्या का नाम दमयन्ती है। वीरसेनपुत्र नल निषध नरेश सुप्रसिद्ध राजा हैं। उन्हीं (परम) बुद्धिमान्, पुण्यश्लोक नल की यह कल्याणमयी पत्नी है। एक दिन राजा नल अपने भाई के द्वारा जूए में हार गये। उसी में उनका सारा राज्य चला गया। वे दमयन्ती के साथ वन में चले गये। तब से अब तक किसी को उनका पता नहीं लगा। हम अनेक ब्राह्मण दमयन्ती को ढूंढने के लिये इस पृथ्वी पर विचर रहे हैं। आज आपके पुत्र के महल में मुझे यह राजकुमारी मिली है। रूप में इसकी समानता करने वाली कोई भी मानवकन्या नहीं है। इसकी दोनों भौहों के बीच एक जन्मजात उत्तम तिल का चिह्न है। मैंने देखा है, इस श्यामा राजकुमारी के ललाट में वह कमल के समान चिह्न छिपा हुआ है। मेघमाला से ढंके हुए चन्द्रमा की भाँति उसका वह चिह्न मैल से ढक गया है। विधाता के द्वारा निर्मित यह चिह्न इसके भावी ऐश्वर्य का सूचक है। इस समय यह प्रतिपदा की मलिन चन्द्रकला के समान अधिक शोभा नहीं पा रही है। इसका सुवर्ण-जैसा सुन्दर शरीर मैल से व्याप्त हो संस्कारशून्य (मार्जन आदि से रहित) होने पर भी स्पष्ट रूप से उद्भासित हो रहा है। इसका रूप सौन्दर्य नष्ट नहीं हुआ है। जैसे छिपी हुई आग अपनी गर्मी से पहचान ली जाती है, उसी प्रकार यद्यपि देवी दमयन्ती मलिन शरीर से युक्त है तो भी इस ललाटवर्ती तिल के चिह्न से ही मैंने इसे पहचान लिया है'।
युधिष्ठिर! सुदेव का यह वचन सुनकर सुनन्दा ने दमयन्ती के ललाटवर्ती चिह्न को ढंकने वाली मैल धो दी। मैल धुल जाने पर उसके ललाट का वह चिह्न उसी प्रकार चमक उठा, जैसे बादल रहित आकाश में चन्द्रमा प्रकाशित होता है। भारत! उस चिह्न को देखकर सुनन्दा और राजमाता दोनों रोने लगीं और दमयन्ती को हृदय से लगाये दो घड़ी तक स्तब्ध खड़ी रहीं। 'सुन्दरी मैं और तुम्हारी माता दोनों दशार्ण देश के स्वामी महामना राजा सुदामा की पुत्रियां हैं। तुम्हारी मां का ब्याह राजा भीम के साथ हुआ और मेरा चेदिराज वीरबाहु के साथ। तुम्हारा जन्म दशार्ण देश में मेरे पिता के ही घर पर हुआ और मैंने अपनी आंखों देखा। भामिनि! तुम्हारे लिये जैसा पिता का घर है, वैसा ही मेरा घर है। दमयन्ती! यह सारा ऐश्वर्य जैसे मेरा है, उसी प्रकार तुम्हारा भी है’।
युधिष्ठिर! तब दमयन्ती ने प्रसन्न हृदय से अपनी मौसी को प्रणाम करके कहा- ‘मां! यद्यपि तुम मुझे पहचानती नहीं थीं, तब भी मैं तुम्हारे यहाँ बड़े सुख से रही हूँ। तुमने मेरे इच्छानुसार सारी सुविधाएं कर दीं और सदा तुम्हारे द्वारा मेरी रक्षा होती रही। अब यदि मैं यहाँ रहूँ तो यह मेरे लिये अधिक-से-अधिक सुखदायक होगा, इसमें संशय नहीं है, किंतु मैं बहुत दिनों से प्रवास में भटक रहीं हूं, अतः माताजी! मुझे विदर्भ जाने की आज्ञा दीजिये। मैंने अपने बच्चों को पहले ही कुण्डिनपुर भेज दिया था। वे वहीं रहते हैं। पिता से तो उनका वियोग हो ही गया है; मुझसे भी वह बिछुड़ गये हैं, ऐसी दशा में शोकार्त बालक कैसे रहते होंगे?'

‘मां! यदि तुम मेरा कुछ भी प्रिय करना चाहती हो तो मेरे लिये शीघ्र किसी सवारी की व्यवस्था कर दो। मैं विदर्भ देश जाना चाहती हूँ।'
राजन्! तब ‘बहुत अच्छा’ कहकर दमयन्ती की मौसी ने प्रसन्नतापूर्वक अपने पुत्र की राय लेकर सुन्दरी दमयन्ती को पालकी पर बिठाकर विदा किया। उसकी रक्षा के लिये बहुत बड़ी सेना दी। भरतश्रेष्ठ! राजमाता ने दमयन्ती के साथ खाने-पीने की तथा अन्य आवश्यक सामग्रियों की इच्छी व्यवस्था कर दी। तदनन्तर वहाँ से विदा हो वह थोड़े दिनों में विदर्भ देश की राजधानी में जा पहुँची। उसके आगमन से माता-पिता आदि सभी बन्धु-बान्धव बड़े प्रसन्न हुए और सब ने उसका स्वागत किया।
राजन्! समस्त बन्धु-बान्धवों, दोनों बच्चों, माता-पिता और सम्पूर्ण सखियों को सकुशल देखकर यशस्विनी देवी दमयन्ती ने उत्तम विधि के साथ देवताओं और ब्राह्मणों का पूजन किया। राजा भीम अपनी पुत्री को देखकर अत्यन्त प्रसन्न हुए। उन्होंने एक हजार गौ, एक गांव तथा धन देकर सुदेव ब्राह्मण को संतुष्ट किया। युधिष्ठिर! भाविनी दमयन्ती ने उस रात में पिता के घर में विश्राम किया। सबेरा होने पर उसने माता से कहा। दमयन्ती बोली- 'मां! यदि मुझे जीवित देखना चाहती हो तो मैं तुमसे सच कहती हूं, नरवीर महाराज नल की खोज कराने का पुनः प्रयत्न करो’। दमयन्ती के ऐसा कहने पर महारानी की आंखें आंसुओं से भर आयीं। वे अत्यन्त दु:खी हो गयीं और तत्काल उसे कोई उत्तर न दे सकीं। तब महारानी की यह दयनीय अवस्था देख उस समय सारे अन्तःपुर में हाहाकार मच गया। सब-के-सब फूट-फूटकर रोने लगे। तदनन्तर महाराज भीम से उनकी पत्नी ने कहा- ‘प्राणनाथ! आपकी पुत्री दमयन्ती अपने पति के लिये निरन्तर शोक में डूबी रहती है। नरेश्रष्ठ! उसने लाज छोड़कर स्वयं अपने मुंह से कहा है, अतः आपके सेवक पुण्यश्लोक महाराज नल का पता लगाने का प्रयत्न करें’। महारानी से प्रेरित हो राजा भीम ने अपने अधीनस्थ ब्राह्मण को यह कहकर सब दिशाओं में भेजा कि ‘आप लोग नल को ढूंढने की चेष्टा करें’।
तत्पश्चात् विदर्भ नरेश की आज्ञा से ब्राह्मण लोग प्रस्थित हो दमयन्ती के पास जाकर बोले- ‘राजकुमारी! हम सब नल का पता लगाने जा रहे हैं (क्या आप को कुछ कहना है?)’। तब भीकुमारी ने उन ब्राह्मणों से कहा- ‘सब राष्ट्रों में घूम-घूमकर जनसमुदाय में आप लोग बार-बार मेरी यह बात बोलें- ‘ओ जुआरी प्रियतम! तुम वन में सोयी हुई और अपने पति में अनुराग रखने वाली मुझ प्यारी पत्नी को छोड़कर तथा मेरे आधे वस्त्र को फाड़कर कहाँ चले दिये? उसे तुमने जिस अवस्था में देखा था, उसी अवस्था में वह आज भी है और तुम्हारे आगमन की प्रतीक्षा कर रही है। आधे वस्त्र से अपने शरीर को ढंककर वह युवती तुम्हारी विराहग्नि में निरन्तर जल रही है। वीर भूमिपाल! सदा तुम्हारे शोक से रोती हुई अपनी उस प्यारी पत्नी पर पुनः कृपा करो और मुझे मेरी बात का उत्तर दो। ब्राह्मणों! यह तथा और भी बहुत-सी ऐसी बातें आप कहें, जिससे वे मुझ पर कृपा करें। वायु की सहायता से प्रज्वलित आग सारे वन को जला डालती है (उसी प्रकार विरह की व्याकुलता मुझे जला रही है)।'

‘प्राणनाथ! पति को उचित है कि वह सदा अपनी पत्नी का भरण-पोषण एवं संरक्षण करे। आप धर्मज्ञ और साधु पुरुष हैं, आपके ये दोनों कर्तव्य सहसा नष्ट कैसे हो गये? आप विख्यात विद्वान्, कुलीन और सदा सबके प्रति दयाभाव रखने वाले हैं, परंतु मेरे हृदय में यह संदेह होने लगा है कि आप मेरा भाग्य नष्ट होने के कारण मेरे प्रति निर्दय हो गये हैं। नरव्याघ्र! नरोत्तम! मुझ पर दया करो। मैंने तुम्हारे ही मुख से सुन रखा है कि दयालुता सबसे बड़ा धर्म है।
ब्राह्मणो! यदि आपके ऐसी बातें कहने पर कोई किसी प्रकार भी आपको उत्तर दे तो उस मनुष्य का सब प्रकार से परिचय प्राप्त कीजियेगा कि वह कौन है और कहाँ रहता है, इत्यादि। विप्रवरो! आपके इन वचनों को सुनकर जो कोई मनुष्य जैसा भी उत्तर दे, उसकी वह बात याद रखकर आप लोग मुझे बतावें। किसी को भी यह नहीं मालूम होना चाहिये कि आप लोग मेरी आज्ञा से यह बातें कह रहे हैं। जब कोई उत्तर मिल जाये, तब आप आलस्य छोड़कर पुनः यहाँ तुरन्त लौट आवें। उत्तर देने वाला पुरुष धनवान् हो या निर्धन, समर्थ हो या असमर्थ, वह क्या करना चाहता है, इस बात को जानने का प्रयत्न कीजिये’।
राजन्! दमयन्ती के ऐसा कहने पर वे ब्राह्मण संकट में पड़े हुए राजा नल को ढूंढने के लिये सब दिशाओं की ओर चले गये।
युधिष्ठिर! उन ब्राह्मणों ने नगरों, राष्ट्रों, गांवों, गोष्ठों तथा आश्रमों में भी नल का अन्वेषण किया; किंतु उन्हें कहीं भी पता न लगा। महाराज! दमयन्ती ने जैसा बताया था, उस वाक्य को सभी ब्राह्मण भिन्न-भिन्न स्थानों पर जाकर लोगों को सुनाया करते थे।

बृहदश्व मुनि कहते हैं- राजन्! तदनन्तर दीर्घ काल के पश्चात् पर्णाद नामक ब्राह्मण विदर्भ देश की राजधानी में लौटकर आये और दमयन्ती से इस प्रकार बोले- ‘दमयन्ती! मैं निषध नरेश को ढूंढता हुआ अयोध्या नगरी में गया और वहाँ राजा ऋतुपर्ण के दरबार में उपस्थित हुआ। वहाँ बहुत लोगों की भीड़ में मैंने तुम्हारा वाक्य महाभाग ऋतुपर्ण को सुनाया। वरवर्णिनि! उस बात को सुनकर राजा ऋतुपर्ण कुछ न बोले। मेरे बार-बार कहने पर भी उनका कोई सभासद भी इसका उत्तर न दे सका। परन्तु ऋतुपर्ण के यहाँ बाहुक नामधारी एक पुरुष है, उसने जब मैं राजा से विदा लेकर लौटने लगा, तब मुझसे एकान्त में आकर तुम्हारी बातों का उत्तर दिया। वह महाराज ऋतुपर्ण का सारथि है। उसकी भुजाएं छोटी हैं तथा वे देखने में कुरूप भी है। वह घोड़ों को शीघ्र हांकने में कुशल है और अपने बनाये हुए भोजन में बड़ी मिठास उत्पन्न करता है। बाहुक ने बार-बार लम्बी सांसें खींचकर अनेक बार रोदन किया और मुझसे कुशल-समाचार पुछकर फिर वह इस प्रकार कहने लगा- ‘उत्तम कुल की स्त्रियां बड़े भारी संकट में पड़कर भी स्वयं अपनी रक्षा करती हैं। ऐसा करके वे सत्य और स्वर्ग दोनों पर विजय पा लेती हैं, इसमें संशय नहीं है। श्रेष्ठ नारियां अपने पतियों से परित्यक्त होने पर भी कभी क्रोध नहीं करतीं। वे सदाचारणी कवच से आवृत प्राणों को धारण करती हैं।'
वह पुरुष बड़े संकट में था, सुख वे साधनों से वंचित होकर किंकर्तव्यविमूढ़ हो गया था। ऐसी दशा में यदि उसने अपनी पत्नी का परित्याग किया है तो इसके लिये पत्नी को उस पर क्रोध नहीं करना चाहिये। जीविका पाने के लिये चेष्टा करते समय पक्षियों ने जिसके वस्त्र का अपहरण कर लिया था और जो अनेक प्रकार की मानसिक चिन्ताओं से दग्ध हो रहा था, उस पुरुष पर श्यामा को क्रोध नहीं करना चािहये। पति ने उसका सत्कार किया हो या असत्कार-उसे चाहिये कि पति को वैसे संकट में पड़ा देखकर उसे क्षमा कर दे; क्योंकि वह राज्य और लक्ष्मी से वंचित हो भूख से पीड़ित एवं विपत्ति के अथाह सागर में डूबा हुआ था।' बाहुक की यह बात सुनकर मैं तुरन्त यहाँ चला आया। यह सुन कर अब कर्तव्याकर्तव्य के निर्णय में तुम्हीं प्रमाण हो। (तुम्हारी इच्छा हो तो) महाराज को भी ये बातें सूचित कर दो’।
युधिष्ठिर! पर्णाद का यह कथन सुनकर दमयन्ती के नेत्रों में आंसू भर आया। उसने एकान्त में जाकर अपनी माता से कहा- ‘मां! पिताजी को यह बात कदापि मालूम न होनी चाहिये। मैं तुम्हारे ही सामने विप्रवर सुदेव को इस कार्य में लगाऊंगी। तुम ऐसी चेष्टा करो, जिससे पिताजी को मेरा विचार ज्ञात न हो। यदि तुम मेरा प्रिय करना चाहती हो तो तुम्हें इसके लिये सचेष्ट रहना होगा। जैसे सुदेव ने मुझे यहाँ लाकर बन्धु-बान्धवों से मिला दिया, उसी मंगलमय उद्देश्य की सिद्धि के लिये सुदेव ब्राह्मण फिर शीघ्र ही वहाँ जायें, देर न करें। मां! वहाँ जाने का उद्देश्य है, महाराज नल को यहाँ ले आना’।

इतने ही में विप्रवर पर्णाद जब विश्राम कर चुके, तब विदर्भ राजकुमारी दमयन्ती ने बहुत धन देकर उनका सत्कार किया और यह भी कहा- ‘महाराज नल के यहाँ पधारने पर मैं आपको और भी धन दूंगी। विप्रवर! आप ने मेरा बहुत बड़ा उपकार किया, जो दूसरा नहीं कर सकता; क्योंकि अब मैं अपने स्वामी से शीघ्र ही मिल सकूंगी’।
दमयन्ती के ऐसा कहने पर अत्यन्त उदार हृदय वाले पर्णाद अपने परम मंगलमय आशीर्वादों द्वारा उसे आश्वासन दे कृतार्थ हो अपने घर चले गये।
युधिष्ठिर! तदनन्तर दमयन्ती ने सुदेव ब्राह्मण को बुलाकर अपनी माता के समीप दुःख-शोक से पीड़ित होकर कहा- ‘सुदेव जी! आप इच्छानुसार चलने वाले द्रुतगामी पक्षी की भाँति शीघ्रतापूर्वक अयोध्या नगरी में जाकर वहाँ के निवासी राजा ऋतुपर्ण से कहिये- ‘भीमकुमारी दमयन्ती पुनः स्वयंवर करेगी। वहाँ बहुत-से राजा और राजकुमार सब ओर से जा रहे हैं। उसके लिये समय नियत हो चुका है। कल ही स्वयंवर होगा। शत्रुदमन! यदि आपका वहाँ पहुँचना सम्भव हो तो शीघ्र जाइये। कल सूर्योदय होने के बाद वह दूसरे पति का वरण कर लेगी; क्योंकि वीर नल जीवित हैं या नहीं, इसका कुछ पता नहीं लगता है’।
महाराज! दमयन्ती के इस प्रकार बताने पर सुदेव ब्राह्मण ने राजा ऋतुपर्ण के पास जाकर वही बात कही।

बृहदश्व मुनि कहते हैं- युधिष्ठिर! सुदेव की वह बात सुनकर राजा ऋतुपर्ण ने मधुर वाणी से सान्त्वना देते हुए बाहुक से कहा- ‘बाहुक! तुम अश्वविद्या के तत्त्वज्ञ हो, यदि मेरी बात मानो तो मैं दमयन्ती के स्वयंवर में सम्मिलित होने के लिये एक ही दिन में विदर्भ देश की राजधानी में पहुँचना चाहता हूँ।'
कुन्तीनन्दन! राजा ऋतुपर्ण के ऐसा कहने पर राजा नल का मन अत्यन्त दु:ख से विदीर्ण होने लगा। महामना नल बहुत देर तक किसी भारी चिंता में निमग्न हो गये। वे सोचने लगे- ‘क्या दमयन्ती ऐसी बात कह सकती है? अथवा सम्भव है, दुःख से मोहित होकर वह ऐसा कार्य कर ले। कहीं ऐसा तो नहीं है कि उसने मेरी प्राप्ति के लिये यह महान् उपाय सोच निकाला हो? तपस्विनी एवं दीन विदर्भ राजकुमारी को मुझ नीच एवं पापबुद्धि पुरुष ने धोखा दिया है, इसीलिये वह ऐसा निष्ठुर कार्य करने को उद्यत हो गयी हैं। संसार में स्त्री का चंचल स्वभाव प्रसिद्ध है। मेरा अपराध भी भयंकर है। सम्भव है मेरे प्रवास से उसका हार्दिक स्नेह कम हो गया हो, अतः वह ऐसा भी कर ले। क्योंकि पतली कमर वाली वह युवती मेरे शोक से अत्यन्त उद्विग्न हो उठी होगी और मेरे मिलने की आशा न होने के कारण उसने ऐसा विचार कर लिया होगा, परन्तु मेरा हृदय कहता है कि वह कभी ऐसा नहीं कर सकती। विशेषतः वह संतानवती है। इसलिये भी उससे ऐसी आशा नहीं की जा सकती। इसमें कितना सत्य और असत्य है-इसे में वहाँ जाकर ही निश्चित रूप से जान सकूंगा, अतः मैं अपने लिये ही ऋतुपर्ण की इस कामना को पूर्ण करूंगा’।
मन-ही-मन ऐसा निश्चय करके दीनहृदय बाहुक ने दोनों हाथ जोड़कर राजा ऋतुपर्ण से इस प्रकार कहा- ‘नरेश्वर! पुरुषसिंह! मैंने आपकी आज्ञा सुनी है, मैं प्रतिज्ञापूर्वक कहता हूँ कि मैं एक ही दिन में विदर्भ देश की राजधानी में आपके साथ जा पहुँचूगा’।
युधिष्ठिर! तदनन्तर बाहुक ने अश्वशाला में जाकर राजा ऋतुपर्ण की आज्ञा से अश्वों की परीक्षा की। ऋतुपर्ण बाहुक को बार-बार उत्तेजित करने लगे, अतः उसने अच्छी तरह विचार करके अश्वों की परीक्षा ली और ऐसे अश्वों को चुना, जो देखने में दुबले होने पर भी मार्ग तय करने में शक्तिशाली एवं समर्थ थे। वे तेज और बल से युक्त थे। वे अच्छी जाति के और अच्छे स्वभाव के थे। उनमें अशुभ लक्षणों का सर्वथा अभाव था। उनकी नाक मोटी और थूथन (ठोड़ी) चौड़ी था। वे वायु के समान वेगशाली सिन्धु देश के घोडे़ थे। वे इस आवर्त (भंवरियों) के चिह्नों से युक्त होने के कारण निर्दोष थे। उन्हें देखकर राजा ऋतुपर्ण ने कुछ कुपित होकर कहा- ‘क्या तुमसे ऐसे ही घोडे़ चुनने के लिये कहा था, तुम मुझे धोखा तो नहीं दे रहे हो। ये अल्पबल और शक्ति वाले घोड़े कैसे मेरा इतना बड़ा रास्ता तय कर सकेंगे? ऐसे घोड़ों से इतनी दूर तक कैसे रथ ले जाया जायेगा?’

बाहुक ने कहा- 'राजन्! ललाट में एक, मस्तक में दो, पार्श्वभाग में दो, उपपार्श्वभाग में भी दो, छाती में दोनों और दो दो और पीठ में एक-इस प्रकार कुल बारह भंवरियों को पहचानकर घोड़े रथ में जोतने चाहिये। ये मेरे चुने हुए घोड़े अवश्य विदर्भ देश की राजधानी तक पहुचेंगे, इसमें संशय नहीं है। महाराज! इन्हें छोड़कर आप जिनको भी ठीक समझें, उन्हीं को मैं रथ में जोत दूंगा।' ऋतुपर्ण बोले- 'बाहुक! तुम अश्वविद्या के तत्त्वज्ञ और कुशल हो, अतः जिन्हें इस कार्य में समर्थ समझो, उन्हीं को शीघ्र जोतो।' तब चतुर एवं कुशल राजा नल ने अच्छी जाति और उत्तम स्वभाव के चार वेगशाली घोड़ों को रथ से जोता। जुते हुए रथ पर राजा ऋतुपर्ण बड़ी उतावली के साथ सवार हुए। इसलिये उनके चढ़ते ही वे उत्तम घोड़े घुटनों के बल पृथ्वी पर गिर पड़े।
युधिष्ठिर! तब नरश्रेष्ठ श्रीमहान् राजा नल ने तेज और बल से सम्पन्न घोड़ों को पुचकारा। फिर अपने हाथ में बागडोर ले उन्हें काबू में करके रथ को आगे बढ़ाने की इच्छा की। वार्ष्‍णेय सारथि को रथ पर बैठाकर अत्यन्त वेग का आश्रय ले उन्होंने रथ हांक दिया। बाहुक के द्वारा विधिपूर्वक हांके जाते हुए वे उत्तम अश्व रथी को मोहित से करते हुए इतने तीव्र वेग से चले, मानो आकाश में उड़ रहे हों। इस प्रकार वायु के समान वेग से रथ का वहन करने वाले उन अश्वों को देखकर श्रीमान् अयोध्या नरेश को बड़ा विस्मय हुआ। रथ की आवाज सुनकर और घोड़ों को काबू में करने की वह कला देखकर वार्ष्‍णेय ने बाहुक के अश्व-विज्ञान पर सोचना आरम्भ किया- ‘क्या यह देवराज इन्द्र का सारथि मातलि है? इस वीर बाहुक में मातलि का-सा ही महान् लक्षण देखा जाता है अथवा घोड़ों की जाति और उनके विषय की तात्विक बातें जानने वाले ये आचार्य शालिहोत्र तो नहीं हैं, जो परम सुन्दर मानव शरीर धारण करके यहाँ आ पहुँचे हैं अथवा शत्रुओं की राजधानी पर विजय पाने वाले साक्षात् राजा नल ही तो इस रूप में नहीं आ गये हैं? अवश्य वे ही हैं।'
इस प्रकार वार्ष्‍णेय ने चिन्तन करना प्रारम्भ किया। ‘राजा नल इस जगत् में जिस विद्या को जानते हैं, उसी को बाहुक भी जानता है। बाहुक और नल दोनों का ज्ञान मुझे एक-सा दिखायी देता है। बहुत-से महात्मा प्रच्छन्न रूप धारण करके देवोचित विधि तथा शास्त्रोंक्त नियमों से युक्त होकर इस पृथ्वी पर विचरते रहते हैं। इसके शरीर की रूपहीनता को लक्ष्य करके मेरी बुद्धि में यह भेद नहीं पैदा होता कि यह नल नहीं है, परन्तु राजा नल की जो मोटाई है, उससे यह कुछ-पतला है। उससे मेरे मन में यह विचार होता है कि सम्भव है, यह नल न हो। इसकी अवस्था का प्रमाण तो उन्हीं के समान है, परन्तु रूप की दृष्टि से तो अन्तर पड़ता है। फिर भी अन्ततः मैं इसी निर्णय पर पहुँचता हूँ कि मेरी राय में बाहुक सर्वगुणसम्पन्न राजा नल ही हैं’।
महाराज युधिष्ठिर! इस प्रकार पुण्यश्लोक नल के सारथि वार्ष्‍णेय ने बार-बार उपर्युक्त रूप से विचार करते हुए मन-ही-मन उक्त धारणा बना ली। महाराज ऋतुपर्ण भी बाहुक के अश्वचालन विषयक ज्ञान पर विचार करके वार्ष्‍णेय सारथि के साथ बहुत प्रसन्न हुए। उसकी वह एकाग्रता, वह उत्साह, घोड़ों को काबू में रखने की वह कला और उत्तम प्रयत्न देखकर उन्हें बड़ी प्रसन्नता प्राप्त हुई।

बृहदश्व मुनि कहते हैं- युधिष्ठिर! जैसे पक्षी आकश में उड़ता है, उसी प्रकार बाहुक (बडे़ वेग से) शीघ्रतापूर्वक कितनी ही नदियों, पर्वतों, वनों और सरोवरों को लांघता हुआ आगे बढ़ने लगा। जब रथ इस प्रकार तीव्र गति से दौड़ रहा था, उसी समय शत्रुओं के नगरों को जीतने वाले राजा ऋतुपर्ण ने देखा, उनका उत्तरीय वस्त्र नीचे गिर गया। उस समय वस्त्र गिर जाने पर उन महामना नरेश ने बड़ी उतावली के साथ नल से कहा- ‘महामते! इन वेगशाली घोड़ों को (थोड़ी देर के लिये) रोक लो। मैं अपनी गिरी हुई चादर लूंगा। जब तक यह वार्ष्‍णेय उतर कर मेरे उत्तरीय वस्त्र को ला दे, तब तक रथ को रोके रहो’। यह सुनकर नल ने उसे उत्तर दिया- 'महाराज! आपका वस्त्र बहुत दूर गिरा है। मैं उस स्थान से चार कोस आगे आ गया हूँ। अब फिर वह नहीं लाया जा सकता’।
राजन्! नल के ऐसा कहने पर राजा ऋतुपर्ण चुप हो गये। अब वे एक वन में एक बहेड़े के वृक्ष के पास आ पहुँचे, जिसमें बहुत से फल लगे थे। उस वृक्ष को देखकर राजा ऋतुपर्ण ने तुरन्त ही बाहुक से कहा- ‘सूत! तुम देखो, मुझमें भी गणना करके (हिसाब लगाने) की कितनी अद्भुत शक्ति है। बाहुक! इस वृक्ष पर जितने पत्ते और फल हैं, उन सबको मैं बताता हूँ। पेड़ के नीचे जो पत्ते और फल गिर हुए हैं, उनकी संख्या एक सौ अधिक है; इसके सिवा एक पत्र एक फल और भी अधिक है; अर्थात् नीचे गिर हुए पत्तों और फलों की संख्या वृक्ष में लगे हुए पत्तों और फलों से एक सौ दो अधिक है। इस वृक्ष की दोनों शाखाओं में पांच करोड़ पत्ते हैं। तुम्हारी इच्छा हो ता इन दोनों शाखाओं तथा इसकी अन्य प्रशाखाओं (को काटकर उन) के पत्ते गिन लो। इसी प्रकार इन शाखाओं में दो हजार पंचानवे फल लगे हुए हैं।'
यह सुनकर बाहुक ने रथ खड़ा करके राजा से कहा- ‘शत्रुसूदन नरेश! आप जो कह रहे हैं, वह संख्या परोक्ष है। मैं इतने बड़े बहेड़े के वृक्ष को काटकर उसके फलों की संख्या को प्रत्यक्ष करूंगा। महाराज! आपकी आंखों के सामने इस बहेड़े को काटूंगा। इस प्रकार गणना कर लेने पर वह संख्या परोक्ष नहीं रह जायेगी। बिना ऐसा किये मैं तो नहीं समझ सकता कि (फलों की) संख्या इतनी है या नहीं। जनेश्वर! यदि वार्ष्‍णेय दो घड़ी तक भी इन घोड़ों की लगाम संभाले तो मैं आपके देखते-देखते इसके फलों को गिन लूंगा’। तब राजा ने सारथि से कहा- ‘यह विलम्ब करने का समय नहीं है।’
बाहुक बोला- ‘मैं प्रयत्नपूर्वक शीघ्र ही गणना समाप्त कर दूंगा। आप दो घड़ी तक प्रतीक्षा कीजिये अथवा यदि आपको बड़ी जल्दी हो तो यह विदर्भ देश का मंगलमय मार्ग है, वार्ष्‍णेय को सारथि बनाकर चले जाइये’। कुरुनन्दन! तब ऋतुपर्ण ने उसे सान्त्वना देते हुए कहा- ‘बाहुक! तुम्हीं इन घोड़ों को हांक सकते हो। इस कला में पृथ्वी पर तुम्हारे जैसा दूसरा कोई नहीं है। घोड़ों के रहस्य को जानने वाले बाहुक! तुम्हारे ही प्रयत्न से मैं विदर्भ देश की राजधानी में पहुँचना चाहता हूँ। देखो, तुम्हारी शरण में आया हूँ। इस कार्य में विघ्न न डालो।

‘बाहुक! यदि आज विदर्भ देश में पहुँचकर तुम मुझे सूर्य का दर्शन करा सको तो तुम जो कहोगे, तुम्हारी वही इच्छा पूर्ण करूंगा।' यह सुनकर बाहुक ने कहा- ‘मैं बहेड़े के फलों को गिनकर विदर्भ देश को चलूंगा। आप मेरी यह बात मान लीजिये’। राजा ने मानो अनिच्छा से कहो- ‘अच्छा, गिन लो। अश्वविद्या के तत्त्व को जानने वाले निष्पाप बाहुक! मेरे बताये अनुसार तुम शाखा के एक ही भाग को गिनो। इससे तुम्हें बड़ी प्रसन्नता होगी’।' बाहुक ने रथ से उतरकर तुरन्त ही उस वृक्ष को काट डाला। गिनने से उसे उतने ही फल मिले। तब उसने विस्मित होकर राजा ऋतुपर्ण से कहा- ‘राजन्! आप में गणित की एक अद्भुत शक्ति मैंने देखी है। नराधिप! जिस विद्या में यह गिनती जान ली जाती है, मैं उसे सुनना चाहता हूँ।’
राजा तुरन्त जाने के लिये उत्सुक थे, अतः उन्होंने बाहुक से कहा- ‘तुम द्यूत-विद्या का मर्मज्ञ और गणित में अत्यन्त निपुण समझो’। बाहुक ने कहा- 'पुरुषश्रेष्ठ! तुम यह विद्या मुझे बतला दो और बदले में मुझसे भी अश्व-विद्या का रहस्य ग्रहण करो लो’। तब राजा ऋतुवर्ण ने कार्य की गुरुता और अश्व विज्ञान के लोभ से बाहुक को आश्वासन दते हुए कहा- ‘तथास्तु। बाहुक! तुम मुझ से द्यूत-विद्या का गूढ़ रहस्य ग्रहण करो और अश्व विज्ञान को मेरे लिये अपने पास धरोवर के रूप में रहने दो।’ ऐसा कहकर ऋतुपर्ण ने नल को अपनी विद्या दे दी। द्यूत-विद्या का रहस्य जानने के अनन्तर नल के शरीर से कलियुग निकला। वह कर्कोटक नाग के तीखे विष को बार-बार उगल रहा था। उस समय कष्ट में पड़े हुए कलियुग की वह शपाग्नि भी दूर हो गयी। राजा नल को उसने दीर्धकाल तक कष्ट दिया था और उसी के कारण वे कर्तव्यविमूढ़ हो रहे थे। तदनन्तर विष के प्रभाव से मुक्त होकर कलियुग ने अपने स्वरूप को प्रकट किया।
उस समय निषध नरेश नल ने कुपित हो कलियुग को शाप देने की इच्छा की। तब कलियुग भयभीत होता कांपता हुआ हाथ जोड़ उनसे बोला- ‘महाराज! अपने क्रोध को रोकिये। मैं आपको उत्तम कीर्ति प्रदान करूंगा। इन्द्रसेन की माता दमयन्ती ने, पहले जब उसे आपने वन में त्याग दिया था, कुपित होकर मुझे शाप दे दिया। उससे मैं बड़ा कष्ट पाता रहा हूँ। किसी से पराजित न होने वाले महाराज! मैं आपके शरीर में अत्यन्त दुःखित होकर रहता था। नागराज कर्कोटक के विष से मैं दिन-रात झुलसता जा रहा था (इस प्रकार मुझे अपने किये का कठोर दण्ड मिल गया है)। अब मैं आपकी शरण में हूँ। आप मेरी यह बात सुनिये, यदि भय पीड़ित और शरण के आये हुए मुझको आप शाप नहीं देंगे तो संसार में जो मनुष्य आलस्यरहित हो आपकी कीर्ति-कथा का कीर्तन करेंगे, उन्हें मुझसे कभी भय नहीं होगा।’ कलियुग के ऐसा कहने पर राजा नल ने अपने क्रोध को रोक लिया। तदनन्तर कलियुग भयभीत हो तुरन्त ही बहेड़े के वृक्ष में समा गया। वह जिस समय निषधराज नल के साथ बात कर रहा था, उस समय दूसरे लोग उसे नहीं देख पाते थे।

तदनन्तर कलियुग के अदृश्य हो जाने पर शत्रुवीरों का संहार करने वाले निषध नरेश राजा नल सारी चिन्ताओं से मुक्त हो गये। बहेड़े के फलों को गिनकर उन्हें बड़ी प्रसन्नता हुई। वे उत्तम तेज से युक्त तेजस्वी रूप धारण करके रथ पर चढ़े और वेगशाली घोड़ों को हांकते हुए विदर्भ देश को चल दिये।
कलियुग के आश्रय लेने से बहेड़े का वृक्ष निन्दित हो गया। तदनन्तर राजा नल ने प्रसन्नचित से पुनः घोड़ों को हांकना आरम्भ किया। वे उत्तम अश्व पक्षियों की तरह बार-बार उड़ते हुए से प्रतीत हो रहे थे।
अब महायशस्वी राजा नल विदर्भ देश की ओर (बड़े वेग से बढ़े) जा रहे थे। नल के चले जाने पर कलि अपने घर चले गये।
राजन्! कलि से मुक्त हो भूमिपाल राजा नल सारी चिन्ताओं से छुटकारा पा गये; किंतु अभी तक उन्हें अपना पहला रूप नहीं प्राप्त हुआ था। उनमें केवल इतनी ही कमी रह गयी थी।

बृहदश्व मुनि कहते हैं- युधिष्ठिर! तदनन्तर शाम होते-होते सत्यपराक्रमी राजा ऋतुपर्ण विदर्भ राज्य में जा पहुँचे। लोगों ने राजा भीम को भी इस बात की सूचना दी। भीम के अनुरोध से राजा ऋतुपर्ण ने अपने रथ की घर्घराहट द्वारा सम्पूर्ण दिशा-विदिशाओं को प्रतिध्वनित करते हुए कुण्डिनपुर में प्रवेश किया। नल के घोड़े वहीं रहते थे, उन्होंने रथ का घोष सुना। सुनकर वह उतने ही प्रसन्न और उत्साहित हुए, जितने कि पहले नल के समीप रहा करते थे। दमयन्ती ने भी नल के रथ की घर्घराहट सुनी, मानो वर्षा काल में गरजते हुए मेघों का गम्भीर घोष सुनायी देता हो। वहाँ महाभयंकर रथनाद सुनकर उसे बड़ा विस्मय हुआ।
पूर्वकाल में राजा नल जब घोड़ों की बाग संभालते थे, उन दिनों उनके रथ से जैसी गम्भीर ध्वनि प्रकट होती थी, वैसी ही उस समय के रथ की घर्घराहट भी दमयन्ती और उसके घोड़ों को जान पड़ी। महल पर बैठे हुए मयूरों, गजशाला में बंधे हुए गजराजों तथा अश्वशाला के अश्वों ने राजा के रथ का वह अद्भुत घोष सुना। राजन! रथ की उस आवाज को सुनकर हाथी और मयूर अपना मुँह ऊपर उठाकर उसी प्रकार उत्कण्ठापूर्वक अपनी बोली बोलने लगे, जैसे वे मेघों की गर्जना होने पर बोला करते हैं।
(उस समय) दमयन्ती ने (मन-ही-मन) कहा- 'अहो! रथ की घर्घराहट इस पृथ्वी को गुंजाती हुई जिस प्रकार मेरे मन को आह्लाद प्रदान कर रही है, उससे जान पड़ता है, ये महाराज नल ही पधारे हैं। आज यदि असंख्य गुणों से विभूषित तथा चन्द्रमा के समान मुख वाले वीरवर नल को न देखूंगी तो अपने इस जीवन का अन्त कर दूंगी, इसमें संशय नहीं है। आज यदि मैं इन वीरशिरोमणि नल की दोनों भुजाओं के मध्य भाग में, जिसका स्पर्श अत्यन्त सुखद है, प्रवेश न कर सकी तो अवश्य जीवित न रह सकूंगी। यदि रथ द्वारा मेघ के समान गम्भीर गर्जना करने वाले निषध नरेश के स्वामी महाराज नल आज मेरे पास नहीं पधारेंगे तो मैं सुवर्ण के समान देदीप्यमान दहकती हुई आग में प्रवेश कर जाऊंगी। यदि सिंह के समान पराक्रमी और मतवाले हाथी के समान मस्तानी चाल से चलने वाले राजराजेश्वर नल मेरे पास नहीं आयेंगे तो आज अपने जीवन को नष्ट कर दूँगी, इसमें संशय नहीं है। मुझे याद नहीं कि स्वेच्छापूवर्क अर्थात् हंसी-मजाक में भी मैं कभी झुठ बोली हूं, स्मरण नहीं कि कभी किसी का मेरे द्वारा अपकार हुआ हो तथा यब भी स्मरण नहीं कि मैंने प्रतिज्ञा की हुई बात का उल्लंघन किया हो। मेरे निषधराज नल शक्तिशाली, क्षमाशील, वीर, दाता, सब राजाओं से श्रेष्ठ, एकान्त में भी नीच कर्म से दूर रहने वाले तथा परायी स्त्रियों के लिये नपुंसकतुल्य हैं। मैं (सदा) उन्हीं के गुणों का स्मरण करती और दिन-रात उन्हीं के परायण रहती हूँ। प्रियतम नल के बिना मेरा यह हृदय उनके विरह शोक से विदीर्ण-सा होता रहता है।'
भारत! इस प्रकार विलाप करती हुई दमयन्ती अचेत-सी हो गयी। वह पुण्यश्लोक नल के दर्शन की इच्छा से ऊंचे महल की छत पर जा चढ़ी। वहाँ से उसने देखा, वार्ष्‍णेय और बाहुक के साथ रथ पर बैठे हुए महाराज ऋतुपर्ण मध्यम कक्षा (परकोटे) में पहुँच गये हैं। तदनन्तर वार्ष्‍णेय और बाहुक ने उस उत्तम रथ से उतर कर घोड़े खोल दिये और रथ को एक जगह खड़ा कर दिया। इसके बाद राजा ऋतुपर्ण रथ के पिछले भाग से उतरकर भयानक पराक्रमी महाराज भीम से मिले।

तदनन्तर भीम ने बड़े आदर-सत्कार के साथ उन्हें अपनाया और राजा ऋतुपर्ण का भलीभाँति आदर-सत्कार किया। भूपाल ऋतुपर्ण रमणीय कुण्डिनपुर में ठहर गये। उन्हें बार-बार देखने पर भी वहाँ (स्वयंवर जैसी) कोई चीज नहीं दिखायी दी। वे विदर्भ नरेश से मिलकर सहसा इस बात को न जान सके कि यह स्त्रियों की अकस्मात् गुप्त मन्त्रणा-मात्र थी।
भरतनन्दन युधिष्ठिर! विदर्भराज ने स्वागतपूर्वक ऋतुपर्ण से पूछा- 'आपके यहाँ पधारने का क्या कारण है?' राजा भीम यह नहीं जानते थे कि दमयन्ती के लिये ही इनका शुभागमन हुआ है। राजा ऋतुपर्ण भी बड़े बुद्धिमान् और सत्यपराक्रमी थे। उन्होंने वहाँ किसी भी राजा या राजकुमार को नहीं देखा। ब्राह्मणों का भी वहाँ समागम नहीं हो रहा था। स्वयंवर की तो कोई चर्चा तक नहीं थी। तब कोशल नरेश ने मन-ही-मन कुछ विचार किया और विदर्भराज से कहा- ‘राजन्! मैं आपका अभिवादन करने के लिये आया हूँ।' यह सुनकर राजा भीम भी मुस्करा दिये और मन-ही-मन सोचने लगे- ‘ये बहुत-से गांवों को लांघकर सौ योजन से भी अधिक दूर चले आये हैं, किंतु कार्य इन्होंने बहुत साधारण बतलाया है। फिर इनके आगमन का क्या कारण है, इसे मैं ठीक-ठीक न जान सका।
‘अच्छा, जो भी कारण होगा पीछे मालूम कर लूंगा। ये जो कारण बता रहे हैं, इतना ही इनके आगमन का हेतु नहीं है।’ ऐसा विचार कर राजा ने उन्हें सत्कारपूर्वक विश्राम के लिये विदा किया और कहा- ‘आप बहुत थक गये होंगे, अतः विश्राम कीजिये।’ विदर्भ नरेश के द्वारा प्रसन्नतापर्वूक आदर-सत्कार पाकर राजा ऋतुपर्ण को बड़ी प्रसन्नता हुई। फिर वे राजसेवकों के साथ गये और बताये हुए भवन में विश्राम के लिये प्रवेश किया।
राजन्! वार्ष्‍णेय सहित ऋतुपर्ण के चले जाने पर बाहुक रथ लेकर रथशाला में आ गया। उसने उन घोड़ों को खोल दिया और अश्वशास्त्र की विधि के अनुसार उनकी परिचर्या करने के बाद घोड़ों को पुचकार कर उन्हें धीरज देने के पश्चात् वह स्वयं भी रथ के पिछले भाग में जा बैठा। दमयन्ती भी शोक से आतुर हो राजा ऋतुपर्ण, सूतपुत्र वार्ष्‍णेय तथा पूर्वोक्त बाहुक को देखकर सोचने लगी- ‘यह किसके रथ की घर्घराहट सुनायी पड़ती थी। वह गम्भीर घोष तो महाराज नल के रथ-जैसा था; परन्तु इन आगन्तुकों में मुझे निषधराज नल नहीं दिखायी देते। वार्ष्‍णेय ने भी नल के समान ही अश्वविद्या सीख ली हो, निश्चय ही यह सम्भावना की जा सकती है। तभी आज रथ की आवाज बड़े जोर से सुनायी दे रही थी, जैसे नल के रथ हांकते समय हुआ करती है। कहीं ऐसा तो नहीं है कि राजा ऋतुपर्ण भी वैसे ही अश्वविद्या में निपुण हों, जैसे राजा नल हैं; क्योंकि नल के ही समान इनके रथ का गम्भीर घोष लक्षित होता है’।
युधिष्ठिर! इस प्रकार विचार करके शुभलक्षण दमयन्ती ने नल का पता लगाने के लिये अपनी दूती को भेजा।

दमयन्ती बोली- केशिनी! जाओ और पता लगाओ कि यह छोटी-छोटी बांहों वाला पुरुष रथवाहक, जो रथ के पिछले भाग में बैठा है, कौन है? भद्रे! इसके निकट जाकर सावधानी के साथ मधुर वाणी में कुशल पूछना। अनिन्दिते! साथ ही इस पुरुष के विषय में ठीक-ठीक बाते जानने की चेष्टा करना। इसके विषय में मुझे बड़ी भारी शंका है। सम्भव है, इस वेष में राजा नल ही हों। मेरे मन में जैसा संतोष है और हृदय में जैसी शांति है, उससे मेरी उक्त धारणा पुष्ट हो रही है। सुश्रोणि! तुम बातचीत के सिलसिलें में इसके सामने पर्णाद ब्राह्मण वाली बात कहना और अनिन्दिते! यह जो उत्तर दे, उसे अच्छी तरह समझना।'
तब वह दूती बड़ी सावधानी से वहाँ जाकर बाहुक से वार्तालाप करने लगी और कल्याणी दमयन्ती भी महल में उसके लौटने की प्रतीक्षा में बैठी रही।
केशिनी ने कहा- 'नरेन्द्र! आपका स्वागत है! मैं आपका कुशल समाचार पूछती हूँ। पुरुषश्रेष्ठ! दमयन्ती की कही हुई यह उत्तम बातें सुनिये। विदर्भ राजकुमारी यह सुनना चाहती हैं कि आप लोग अयोध्या से कब चले हैं और किसलिये यहाँ आये हैं? आप न्याय के अनुसार ठीक-ठीक बतायें।'
बाहुक बोला- 'महात्मा कोसलराज ने एक ब्राह्मण के मुख से सुना था कि कल दमयन्ती का द्वितीय स्वयंवर होने वाला है। यह सुनकर राजा हवा के समान वेगशाली और सौ योजन तक दौड़ने वाले अच्छे घोड़ों से जुते हुए रथ पर सवार हो विदर्भ प्रदेश के लिये प्रस्थित हो गये। इस यात्रा में मैं ही इनका सारथि था।'
केशिनी ने पूछा- 'आप लोगों में से जो तीसरा व्यक्ति है, वह कहाँ से आया है अथवा किसका सेवक है? ऐसे ही आप कौन हैं, किसके पुत्र हैं और आप पर इस कार्य का भार कैसे आया है?'
बाहुक बाला- 'भद्रे! उस तीसरे व्यक्ति का नाम वार्ष्‍णेय है, वह पुण्यश्लोक राजा नल का सारथि है। नल के वन में निकल जाने पर वह ऋतुपर्ण की सेवा में चला गया है। मैं भी अश्वविद्या में कुशल हूँ और सारथि के कार्य में भी निपुण हूं, इसलिये राजा ऋतुपर्ण ने स्वयं ही मुझे वेतन देकर सारथि के पद पर नियुक्त कर लिया।'
केशिनी ने पूछा- 'बाहुक! क्या वार्ष्‍णेय यह जानता है कि राजा नल कहाँ चले गये, उसने आपसे महाराज के सम्बन्ध में कैसी बात बतायी है?'
बाहुक बोला- 'भद्रे! पुण्यकर्मा नल के दोनों बालकों को यहीं रखकर वार्ष्‍णेय अपनी रुचि के अनुसार अयोध्या चला गया था। यह नल के विषय में कुछ नहीं जानता है। यशस्विनी! दूसरा कोई पुरुष भी नल को नहीं जानता। राजा नल का पहला रूप अदृश्य हो गया है। वे इस जगत् में गूढ़भाव से विचरते हैं। परमात्मा ही नल को जानते हैं तथा उसकी जो अन्तरात्मा है, वह उन्हें जानती है, दूसरा कोई नहीं; क्योंकि राजा नल अपने लक्षणों और चिह्नों को कभी दूसरों के सामने नहीं प्रकट करते हैं।'
केशिनी ने कहा- 'पहली बार अयोध्या में जब वे ब्राह्मण देवता गये थे, तब उन्होंने स्त्रियों की सिखायी हुई निम्नांकित बातें बार-बार कहीं थी- ‘ओ जुआरी प्रियतम! तुम अपने प्रति अनुराग रखने वाली वन में सोयी हुई मुझ प्यारी पत्नी को छोड़कर तथा मेरे आधे वस्त्र को फाड़कर कहाँ चल दिये?'

‘उसे तुमने जिस अवस्था में देखा था, उसी अवस्था में वह आज भी है और तुम्हारे आगमन की प्रतीक्षा कर रही है। आधे वस्त्र से अपने शरीर को ढक कर वह युवती दिन-रात तुम्हारी विरहाग्नि में जल रही है। वीर भूमिपाल! सदा तुम्हारे शोक से रोती हुई अपनी उसी प्यारी पत्नी पर पुनः कृपा करो और मेरी बात का उत्तर दो।' महामते! ब्राह्मण के मुख से यह वचन सुनकर पहले आपने जो उत्तर दिया था, उसी को वैदर्भी आपके मुंह से पुनः सुनना चाहती हैं।'
बृहदश्व मुनि कहते हैं- युधिष्ठिर! केशिनी के ऐसा कहने पर राजा नल के हृदय में बड़ी वेदना हुई। उनकी दोनों आंखें आंसुओं से भर गयीं। निषध नरेश शोकाग्नि से दग्ध हो रहे थे, तो भी उन्होंने अपने दुःख के वेग को रोककर अश्रुगद्गद वाणी में पुनः यों कहना आरम्भ किया।
बाहुक बोला- 'उत्तम कुल की स्त्रियां बड़े भारी संकट में पड़कर भी स्वयं अपनी रक्षा करती हैं। ऐसा करके वे स्वर्ग और सत्य दोनों पर विजय पा लेती हैं, इसमें संशय नहीं है। श्रेष्ठ नारियां अपने पतियों के परित्यक्त होने पर भी कभी क्रोध नहीं करती। वे सदा सदाचाररूपी कवच से आवृत प्राणी को धारण करती हैं। वह पुरुष बड़े संकट में था तथा सुख के साधनों से वंचित होकर किंकर्तव्यविमूढ़ हा गया था। ऐसी दशा में यदि उसने अपनी पत्नी का परित्याग किया है, तो इसके लिये पत्नी को उस पर क्रोध नहीं करना चाहिये। पति ने उसका सत्कार किया हो या असत्कार; उसे चाहिये कि पति को वैसे संकट में पड़ा देखकर उसे क्षमा कर दे; क्योंकि वह राज्य और लक्ष्मी से वंचित हो भूख से पीड़ित एवं विपत्ति के अथाह सागर में डूबा हुआ था।'
इस प्रकार पूवोक्त बातें कहते हुए नल का मन अत्यन्त उदास हो गया। भारत! वे अपने उमड़ते हुए आंसुओं को रोक न सके तथा रोने लगे।
तदनन्तर केशिनी ने भीतर जाकर दमयन्ती से यह सब निवेदन किया। उसने बाहुक की कही हुई सारी बातों और उसके मनोविकारों को भी यथावत् कह सुनाया।

बृहदश्व मुनि कहते हैं- युधिष्ठिर यह सब सुनकर दमयन्ती अत्यन्त शोकमग्न हों गयी। उसके हृदय में निश्चित रूप से बाहुक के नल होने का संदेह हो गया और यह केशिनी से इस प्रकार बोली- ‘केशिनी! फिर जाओ और बाहुक की परीक्षा करो। अब की बार तुम कुछ बोलना मत। निकट रहकर उसके चरित्रों पर दृष्टि रखना। भामिनि! जब वह कोई काम करे तो उस कार्य को करते समय उसकी प्रत्येक चेष्टा और उसके कारण पर लक्ष्य रखना। केशिनी! वह आग्रह करे तो भी उसे आग न देना और मांगने पर भी किसी प्रकार जल्दी में आकर पानी भी न देना। बाहुक के इन सब चरित्रों की समीक्षा करके फिर मुझे सब बात बताना। बाहुक में यदि तुम्हें कोई दिव्य तथा मानवोचित विशेषता दिखायी दे तथा और भी कोई विशेषता दृष्टिगोचर हो तो उस पर भी दृष्टि रखना और मुझे आकर बताना’।
दमयन्ती के ऐसा कहने पर केशिनी पुनः वहाँ गयी और अश्वविद्या-विशारद बाहुक के लक्षणों का अवलोकन करके वह फिर लौट आयी। उसने बाहुक में जो दिव्य अथवा मानवोचित विशेषताएं देखीं, उसका यथावत् समाचार पूर्ण रूप से दमयन्ती को बताया।
केशिनी ने कहा- 'दमयन्ती! उसका प्रत्येक व्यवहार अत्यन्त प्रवित्र है। ऐसा मनुष्य तो पहले मैंने कहीं भी न देखा है और न सुना है। किसी छोटे-से-छोटे दरवाजे पर जाकर भी वह झुकता नहीं है। उसे देखकर बड़ी आसानी के साथ दरवाजा ही इस प्रकार ऊंचा हो जाता है कि जिससे मस्तक उससे स्पर्श न हो। संकुचित स्थान में भी उसके लिये बहुत बड़ा अवकाश बन जाता है। राजा भीम ने ऋतुपर्ण के लिये अनेक प्रकार के भोज्य पदार्थ भेजे थे। उसमें प्रचुर मात्रा में केला आदि फलों का गूदा भी था[1], उनको धोने के लिये वहाँ खाली घड़े रख दिये थे; परंतु बाहुक के देखते ही वह सारे घड़े पानी से भर गये। उससे खाद्य पदार्थों को धोकर बाहुक ने चूल्हे पर चढ़ा दिया। फिर एक मुट्ठी तिनका लेकर सूर्य की किरणों से ही उसे उद्दीप्त किया। फिर तो देखते-देखते सहसा उसमें आग प्रज्वलित हो गयी। वह अद्भुत बात देखकर मैं आश्चर्यचकित होकर जहाँ आयी हूँ। बाहुक में एक और भी बड़े आश्चर्य की बात देखी है। शुभे! वह अग्नि का स्पर्श करके भी जलता नहीं है। पात्र में रखा हुआ थोड़ा-सा जल भी उसकी इच्छा के अनुसार तुरन्त ही प्रवाहित हो जाता है। एक और अत्यन्त आश्चर्यजनक बात मुझे उसमें दिखायी दी है। वह फूल लेकर उन्हें हाथों से धीरे-धीरे मसलता था। हाथों से मसलने पर भी वे फूल विकृत नहीं होते थे, अपितु और भी सुगन्धित और विकसित हो जाते थे। ये अद्भुत लक्षण देखकर मैं शीघ्रतापूर्वक यहाँ आयी हूँ।'
बृहदश्व मुनि कहते हैं- युधिष्ठिर! दमयन्ती ने पुण्यश्लोक महाराज नल की-सी बाहुक की सारी चेष्टाओं को सुनकर मन-ही-मन यह निश्चय कर लिया कि महाराज नल ही आये हैं। अपने कार्यों और चेष्टाओं द्वारा वे पहचान लिये गये हैं।

चेष्टाओं द्वारा उसके मन में यह प्रबल आशंका जम गयी कि बाहुक मेरे पति ही हैं। फिर तो वह रोने लगी और मधुर वाणी में केशिनी से बोली- ‘सखी! एक बार फिर जाओ और जब बाहुक असावधान हो तो उसके द्वारा विशेष विधि से उबालकर तैयार किया हुआ फलों का गूदा रसोईघर में से शीघ्र उठा लाओ।’
केशिनी दमयन्ती की प्रियकारिणी सखी थी। वह तुरन्त गयी और जब बाहुक का ध्यान दूसरी और गया, तब वह उसके उबाले हुए गरम-गरम फलों के गूदे में से थोड़ा-सा निकालकर तत्काल ले गयी।
कुरुनन्दन! केशिनी ने यह फलों का गूदा दमयन्ती को दे दिया। उसे पहले अनेक बार नल के द्वारा उबाले हुए फलों के गूदे के स्वाद का अनुभव था। उसे खाकर वह पूर्णरूप से इस निश्चय पर पहुँच गयी कि बाहुक सारथि वास्तव में राजा नल हैं। फिर तो वह अत्यन्त दु:खी होकर विलाप करने लगी। उस समय उसकी व्याकुलता बहुत बढ़ गयी।
भारत! फिर उसने मुंह धोकर केशिनी के साथ अपने बच्चों को बाहुक के पास भेजा। बाहुकरूपी राजा नल ने इन्द्रसेना और उसके भाई इन्द्रसेन को पहचान लिया और दौड़कर दोनों बच्चों को छाती से लगाकर गोद में ले लिया। देवकुमारों के समान उन दोनों सुन्दर बालकों को पाकर निषधराज नल अत्यन्त दुःखमय हो जोर-जोर से रोने लगे। उन्होंने बार-बार अपने मनोविकार दिखाये और सहसा दोनों बच्चों को छोड़कर केशिनी से इस प्रकार कहा- ‘भद्रे! ये दोनों बालक मेरे पुत्र और पुत्री के समान हैं, इसीलिये इन्हें देखकर सहसा मेरे नेत्रों से आंसू बहने लगे। भद्रे! तुम बार-बार आती-जाती हो, लोग किसी दोष की आशंका कर लेंगे और हम लोग इस देश के अतिथि हैं; अतः तुम सुखपूर्वक महल में चली जाओ’।

बृहदश्व मुनि कहते हैं- युधिष्ठिर! परम बुद्धिमान् पुण्यश्लोक राजा नल के सम्पूर्ण विकारों को देखकर केशिनी ने दमयन्ती को आकर बताया। अब दमयन्ती नल के दर्शन की अभिलाषा से दुःखातुर हो गयी। उसने केशिनी को पुनः अपनी मां के पास भेजा। (और यह कहलाया-) ‘मां! मेरे मन में बाहुक के ही नल के होने का संदेह था, जिसकी मैंने बार-बार परीक्षा करा ली है और सब लक्षण तो मिल गये हैं। केवल नल के रूप में संदेह रह गया है। इस संदेह का निवारण करने के लिये में स्वयं पता लगाना चाहती हूँ। माताजी! या तो बाहुक को महल में बुलाओ या मुझे ही बाहुक के निकट जाने की आज्ञा दो। तुम अपनी रुचि के अनुसार-पिताजी से सूचित करके अथवा उन्हें इसकी सूचना दिये बिना इसकी व्यवस्था कर सकती हो’।
दमयन्ती के ऐसा कहने पर महारानी ने विदर्भ नरेश भीम से अपनी पुत्री का यह अभिप्राय बताया। सब बातें सुनकर महाराज ने आज्ञा दे दी।
भरतकुलभूषण! पिता और माता की आज्ञा ले दमयन्ती ने नल को राजभवन के भीतर जहाँ वह स्वयं रहती थी, बुलवाया! दमयन्ती को सहसा सामने उपस्थित देख राजा नल शोक और दुःख से व्याप्त हो नेत्रों से आंसू बहाने लगे। उस समय नल को उस अवस्था में देखकर सुन्दरी दमयन्ती भी तीव्र शोक में व्याकुल हो गयी। महाराज! तदनन्तर मलिन वस्त्र पहने, जटा धारण किये, मैल और पंक से मलिन दमयन्ती ने बाहुक से पूछा- ‘बाहुक! तुमने पहले किसी ऐसे धर्मज्ञ पुरुष को देखा है, जो अपनी सोयी हुई पत्नी को वन में अकेले छोड़कर चले गये थे। पुण्यश्लोक महाराज नल के सिवा दूसरा कौन होगा, जो एकान्त में थकावट के कारण अचेत सोयी हुई अपनी निर्दोष प्रियतमा पत्नी को छोड़कर जा सकता हो। न जाने उन महाराज का मैंने बचपन से ही क्या अपराध किया था, जो नींद की मारी मुझ असहाय अबला को जंगल में छोड़कर चल दिये। पहले स्वयंवर के समय साक्षात् देवताओं को छोड़कर मैंने उनका वरण किया था। मैं उनकी अनुगत भक्त, निरन्तर उन्हें चाहने वाली और पुत्रवती हूं, तो भी उन्होंने कैसे मुझे त्याग दिया? अग्नि के समीप और देवताओं के समक्ष मेरा हाथ पकड़कर और ‘मैं तेरा अनुगत होकर रहूंगा’ ऐसी प्रतिज्ञा करके जिन्होंने मुझे अपनाया था, उसका वह सत्य कहाँ चला गया?
शत्रुदमन युधिष्ठिर! दमयन्ती जब ये सब बातें कह रही थी, उस समय नल के नेत्रों से शोकजनित दुःखपुर्ण आंसुओं की अजस्त्र धारा बहती रही थी। उनकी आंखों की पुतलियां काली थीं और नेत्र के किनारे कुछ-कुछ लाल थे। उनसे निरन्तर अश्रुधारा बहाते हुए नल ने दमयन्ती को शोक से आतुर देख इस प्रकार कहा- ‘भीरु! मेरा जो राज्य नष्ट हो गया और मैंने जो तुम्हें त्याग दिया, वह सब कलियुग की करतूत थी। मैंने स्वयं कुछ नहीं किया था। पहले जब तुम वन में दु:खी होकर दिन-रात मेरे लिये शोक करती थीं और उस समय धर्मसंकट में पड़ने पर तुमने जिसे शाप दे दिया था, वही कलियुग मेरे शरीर में तुम्हारी शापग्नि से दग्ध होता हुआ निवास करता था, जैसे आग में रखी हुई आग हो; उसी प्रकार वह कलि तुम्हारे शाप से दग्ध हो सदा मेरे भीतर रहता था।'

‘शुभे! मेरे व्यवसाय (उद्योग) तथा तपस्या से कलियुग परास्त हो चुका है। अतः अब हमारे दु:खों का अन्त हो जाना चाहिये। विशाल नितम्ब वाली सुन्दरी! पापी कलियुग मुझे छाड़कर चला गया, इसी से मैं तुम्हारी प्राप्ति का उद्देश्य लेकर यहाँ आया हूँ। इसके सिवा, मेरे आगमन का दूसरा कोई प्रयोजन नहीं है। भीरु! कोई भी स्त्री कभी अपने अनुरक्त एवं भक्त पति को त्यागकर दूसरे पुरुष का वरण कैसे कर सकती है? जैसा कि तुम करने जा रही हो। विदर्भ नेरश की आज्ञा से सारी पृथ्वी पर दूत विचरते हैं और यह घोषणा कर रहे हैं कि दमयन्ती द्वितीय पति का वरण करेगी। दमयन्ती स्वेच्छाचारिणी है अपनी रुचि के अनुसार किसी अनुरूप पति का वरण कर सकती है, यह सुनकर ही राजा ऋतुपर्ण बड़ी उतावली के साथ यहाँ उपस्थित हुए हैं’।
दमयन्ती नल का यह विलाप सुनकर कांप उठी और भयभीत हो हाथ जोड़कर यह वचन बोली। दमयन्ती ने कहा- 'कल्याणमय निषध नरेश! आपको मुझ पर दोषारोपण करते हुए मेरे चरित्र पर संदेह नहीं करना चाहिये। (आपके प्रति अनन्य प्रेम के कारण ही) मैंने देवताओं को छोड़कर आपका वरण किया है। आपका पता लगाने के लिये चारों ओर ब्राह्मण लोग भेजे गये और वे मेरी कही हुई बातों को गाथा के रूप में गाते फिरे। राजन्! इसी योजना के अनुसार पर्णाद नामक विद्वान् ब्राह्मण अयोध्यापुरी में ऋतुपर्ण के राजभवन में गये थे। उन्होंने वहाँ मेरी बात उपस्थित की और वहाँ से आपके द्वारा प्राप्त हुआ ठीक-ठीक उत्तर वे ले आये। निषधराज! इसके बाद आपको यहाँ बुलाने के लिये मुझे यह उपाय सूझा (कि एक ही दिन के बाद होने वाले स्वयंवर का समाचार देकर ऋतुपर्ण को बुलाया जाये)।
नरेश्वर! पृथ्वीनाथ! मैं यह अच्छी तरह जानती हूँ कि इस जगत् में आपके सिवा दूसरा कोई ऐसा पुरुष नहीं है, जो एक ही दिन में घोड़े जुते हुए रथ की सवारी से सौ योजन दूर तक जाने में समर्थ हो। महीपते! मैं मन से भी कभी कोई असदाचरण नहीं करती हूँ और इसी सत्य की शपथ खाकर आपके इन दोनों चरणों को स्पर्श करती हूँ। ये सदा गतिशील वायु देवता इस जगत् में निरन्तर विचरते हैं, अतः ये सम्पूर्ण भूतों के साक्षी हैं। यदि मैंने पाप किया है तो ये मेरे प्राणों का हरण कर लें। प्रचण्ड किरणों वाले सूर्य देव समस्त भुवनों के ऊपर विचरते हैं, (अतः वे भी सबके शुभाशुभ कर्म देखते रहते हैं)। यदि मैंने पाप किया है तो ये मेरे प्राणों का हरण कर लें। चित्त के अभिमानी देवता चन्द्रमा समस्त प्राणियों के अन्तःकरण में साक्षी रूप से विचरते हैं। यदि मैंने पाप किया है तो वे मेरे प्राणों का हरण कर लें। ये पूर्वोक्त तीन देवता सम्पूर्ण त्रिलोकी को धारण करते हैं। मेरे कथन में कितनी सच्चाई है, इसे देवता लोग स्वयं स्पष्ट करें। यदि मैं झूठ बोलती हूँ तो देवता मेरा त्याग कर दें।'
दमयन्ती के ऐसा कहने पर अन्तरिक्ष लोक से वायु देवता ने कहा- ‘नल! मैं तुमसे सत्य कहता हूं, इस दमयन्ती ने कभी कोई पाप नहीं किया है। राजन्! दमयन्ती ने अपने शील की उज्ज्वल निधि को सदा सुरक्षित रखा है। हम लोग तीन वर्षों तक निरन्तर इसके रक्षक और साक्षी रहे हैं।'

‘तुम्हारी प्राप्ति के लिये दमयन्ती ने यह अनुपम उपाय ढूंढ़ निकाला था; क्योंकि इस जगत् में तुम्हारे सिवा काई दूसरा पुरुष नहीं है, जो एक दिन में सौ योजन (रथ द्वारा) जा सके। राजन्! भीमकुमारी दमयन्ती तुम्हारे योग्य है और तुम दमयन्ती के योग्य हो। तुम्हें इसके चरित्र के विषय में कोई शंका नहीं करनी चाहिये। तुम अपनी पत्नी से निःशंक होकर मिलो’। वायु देव के ऐसा कहते समय आकाश से फूलों की वर्षा हो रही थी, देवताओं की दुन्दुभियां बज रही थीं और मंगलमय पवन चलने लगा।
युधिष्ठिर! यह अद्भुत दृश्य देखकर शत्रुसूदन राजा नल ने दमयन्ती के विरुद्ध होने वाली शंका को त्याग दिया। तदनन्तर उन भूपाल ने नागराज कर्कोटक का स्मरण करके उसके लिये हुए अजीर्ण वस्त्र को ओढ़ लिया। उससे उन्हें अपने पूर्वस्वरूप की प्राप्ति हो गयी। अपने वास्तविक रूप में प्रकट हुए अपने पतिदेव पुण्यश्लोक महाराज नल को देखकर सती साध्वी दमयन्ती उनके हृदय से लगकर उच्च स्वर में रोने लगी। राजा नल का रूप पहले की भाँति ही प्रकाशित हो रहा था। उन्होंने भी दमयन्ती को छाती से लगा लिया और अपने दोनों बालकों को भी प्यार-दुलार करके प्रसन्न किया। तत्पश्चात् सुन्दर मुख और विशाल नेत्रों वाली दमयन्ती नल के मुख को अपने वक्षःस्थल पर रखकर दुःख से व्याकुल हो लंबी सांसें खींचने लगी। इसी प्रकार पवित्र मुस्कान और मैल से भरे हुए अंगों वाली दमयन्ती को हृदय से लगाकर पुरुषसिंह नल बहुत देर तक शोकमग्न खड़े रहे।
राजन्! तदनन्तर (दमयन्ती के द्वारा मालूम होने पर) दमयन्ती की माता ने अत्यन्त प्रसन्नतापूर्वक राजा भीम से नल-दमयन्ती का सारा वृत्तान्त यथावत कह सुनाया। तब महाराज भीम ने कहा- ‘आज नल को सुखपूर्वक यहीं रहने दो। कल सबेरे स्नान आदि से शुद्ध हुए दमयन्ती सहित नल से मैं मिलूंगा’। राजन्! तत्पश्चात् वे दोनों दम्पति रातभर वन में रहने की पुरानी घटनाओं को एक-दूसरे से कहते हुए प्रसन्नतापूर्वक एक साथ रहे। एक-दूसरे को सुख देने की इच्छा रखने वाले दमयन्ती और नल राजा भीम के महल में प्रसन्नचित होकर रहे। चौथे वर्ष में अपनी प्यारी पत्नी से मिलकर सम्पूर्ण कामनाओं से सफलमनोरथ हो नल अत्यन्त आनंद में निमग्न हो गये। जैसे आधी जमी हुई खेती से भरी वसुधा वर्षा का जल पाकर उल्लसित हो उठती है, उसी प्रकार दमयन्ती भी अपने पति को पाकर बहुत संतुष्ट हुई। जैसे चन्द्रोदय से रात्रि की शोभा बढ़ जाती है, उसी प्रकार भीमकुमारी दमयन्ती पति से मिलकर आलस्य का त्याग करके निश्चिन्त और हर्षोल्लसित हृदय से पूर्णकाम होकर अत्यन्त शोभा पाने लगी।

बृहदश्व मुनि कहते हैं- युधिष्ठिर! तदनन्तर वह रात बीतने पर राजा नल वस्त्राभूषणों से अलंकृत हो दमयन्ती के साथ यथा समय राजा भीम से मिले। स्नानादि से पवित्र हुए नल ने विनीत भाव से श्वशुर को प्रणाम किया। तत्पश्चात् शुभलक्षण दमयन्ती ने भी पिता की वन्दना की। राजा भीम ने बड़ी प्रसन्नता के साथ नल को पुत्र की भाँति अपनाया और नल सहित पतिव्रता दमयन्ती का यथायोग्य आदर-सत्कार करके उन्हें आश्वासन दिया। राजा नल ने उस पूजा को विधिपूर्वक स्वीकार करके अपनी ओर से भी श्वशुर का सेवा-सत्कार किया। तदनन्तर विदर्भ नगर में राजा नल को इस प्रकार आया देख हर्षोल्लास में भरी हुई जनता का महान् आनन्दजनित कोलाहल होने लगा।
विदर्भ नरेश ने ध्वजा, पताकाओं की पंक्तियों से कुण्डिनपुर को अद्भुत शोभा से सम्पन्न किया। सड़कों को खूब झाड़-बुहारकर उन पर छिड़काव किया गया था। फूलों से उन्हें इच्छी तरह सजाया गया था। पुरवासियों के द्वार-द्वार पर सुगंध फैलाने के लिये राशि-राशि फूल बिखेरे गये थे। सम्पूर्ण देव मंदिरों की सजावट और देव मूर्तियों की पूजा की गयी थी। राजा ऋतुपर्ण ने भी जब यह सुना कि बाहुक के वेष में राजा नल ही थे और अब वे दमयन्ती से मिले हैं, तब उन्हें बड़ा हर्ष हुआ। उन्होंने राजा नल को बुलाकर उनसे क्षमा मांगी। बुद्धिमान् नल ने भी अनेक युक्तियों द्वारा उनसे क्षमा याचना की। नल से आदर-सत्कार पाकर वक्ताओं में श्रेष्ठ एवं तत्त्वज्ञ राजा ऋतुपर्ण मुसकराते हुए मुख से बोले- ‘निषध नरेश! यह बड़े सौभाग्य की बात है कि आप अपनी बिछुड़ी हुई पत्नी से मिले।’ ऐसा कहकर उन्होंने नल का अभिनन्दन किया। (और पुनः कहा-) ‘नैषध! भूपालशिरोमणे! आप मेरे घर पर जब अज्ञातवास की अवस्था में रहते थे, उस समय मैंने आपका कोई अपराध तो नहीं किया? उन दिनों यदि मैंने बिना जाने या जान-बूझकर आपके साथ अनुचित बर्ताव किये हों तो उन्‍हें आप क्षमा करे।'
नल ने कहा- 'राजन्! आपने मेरा कभी थोड़ा-सा भी अपराध नहीं किया है और यदि किया भी हो तो उसके लिये मेरे हृदय में क्रोध नहीं है। मुझे आपके प्रत्येक बर्ताव को क्षमा ही करना चाहिये। राजन्! मेरी समस्त कामनाएं वहाँ अच्छी तरह पूर्ण की गयीं और इसके कारण मैं सदा आपके यहाँ सुखी रहा। महाराज! आपके भवन में मुझे जैसा आराम मिला, वैसा अपने घर में भी नहीं मिला। आपका अश्वविज्ञान मेरे पास धरोहर के रूप में पड़ा है। राजन्! यदि आप ठीक समझें तो मैं उसे आपको देने की इच्छा रखता हूँ।' ऐसा कहकर निषधराज नल ने ऋतुपर्ण को अश्वविद्या प्रदान की।
युधिष्ठिर! ऋतुपर्ण ने भी शास्त्रीय विधि के अनुसार उनसे अश्वविद्या ग्रहण की। अश्वों का रहस्य ग्रहण करके और निषध नरेश नल को पुनः द्यूतविद्या का रहस्य समझाकर दूसरा सारथि साथ ले राजा ऋतुपर्ण अपने नगर को चले गये। राजन्! ऋतुपर्ण के चले जाने पर राजा नल कुण्डिनपुर में कुछ समय तक रहे। वह काल उन्हें थोड़े समय के समान ही प्रतीत हुआ।


तब महातपस्वी मुनि ने महात्मा पाण्डुनन्दन को द्यूतविद्या का रहस्य बताया और उन्हें अश्वविद्या का भी उपदेश देकर वे स्नान आदि करने के लिये चले गये। बृहदश्व मुनि के चले जाने पर दृढ़व्रती राजा युधिष्ठिर ने इधर-उधर के तीर्थों, पर्वतों और वनों से आये हुए तपस्वी ब्राह्मणों के मुख से सव्यसाची अर्जुन का यह समाचार सुना कि ‘मनीषी अर्जुन वायु का आहार लेकर कठोर तपस्या में लगे हैं। महाबाहु कुन्तीकुमार बड़ी दुष्कर तपस्या में स्थित हैं। ऐसा कठोर तपस्वी आज से पहले दूसरा कोई नहीं देखा गया। कुन्तीकुमार धनंजय जिस प्रकार नियम और व्रत का पालन करते हुए तपस्या में संलग्न हैं, वह अद्भुत है। वे मौनभाव से रहते और अकेले ही विचरते हैं। श्रीमान् अर्जुन धर्म के मूर्तिमान स्वरूप जान पड़ते हैं।'
राजन्! उस महान् वन में अपने प्रिय भाई अर्जुन को तपस्या करते सुनकर पाण्डुनन्दन युधिष्ठिर उनके लिये बार-बार शोक करने लगे। अर्जुन के वियोग में संतप्त हृदय वाले वे युधिष्ठिर निर्भय आश्रय की इच्छा रखते हुए उस महान् वन में रहते थे और अनेक प्रकार के ज्ञान से सम्पन्न ब्राह्मणों से अपना मनोगत अभिप्राय पूछा करते थे। राजन्! द्यूतविद्या का रहस्य जानकर कुन्तीनन्दन युधिष्ठिर भीमसेन आदि के साथ मन-ही-मन बड़े प्रसन्न हुए। उन्होंने एक साथ बैठे हुए सब भाईयों की ओर देखा, उस समय वहाँ अर्जुन को न देखकर उनके नेत्रों में आंसू भर आये और वे अत्यन्त संतप्त हो भीमसेन से बोले।
युधिष्ठिर ने कहा- 'भीमसेन! मैं तुम्हारे छोटे भाई अर्जुन को कब देखूंगा? कुरुश्रेष्ठ अर्जुन मेरे ही लिये अत्यन्त कठोर तपस्या करते हैं। मैं उन्हें अक्षहृदय (द्यूतविद्या के रहस्य) का ज्ञान कब कराऊंगा। भीम! मेरे द्वारा ग्रहण किये हुए अक्षहृदय को सुनकर पुरुषसिंह अर्जुन बहुत प्रसन्न होगें, इसमें संशय नहीं है।'

जनमेजय ने पूछा- भगवन्! मेरे प्रपितामह अर्जुन के काम्यकवन से चले जाने पर उनसे अलग रहते हुए शेष पाण्डवों ने कौन-सा कार्य किया? वे सैन्यविजयी, महान् धनुर्धर अर्जुन ही उन सबके आश्रय थे। जैसे आदित्यों में विष्णु हैं, वैसे ही पाण्डवों में मुझे धनंजय जान पड़ते हैं। वे संग्राम से कभी पीछे न हटने वाले और इन्द्र के समान पराक्रमी थे। उनके बिना मेरे अन्य वीर पितामह वन में कैसे रहते थे?
वैशम्पायन जी कहते हैं- तात! सत्यपराक्रमी पाण्डुकुमार अर्जुन के काम्यकवन से चले जाने पर सभी पाण्डव उनके लिये दुःख और शोक में मग्न रहने लगे। जैसे मणियों की माला का सूत टूट जाये अथवा पक्षियों के पंख कट जायें, वैसी दशा में उन मणियों और पक्षियों की जो अवस्था होती है, वैसी ही अर्जुन के बिना पाण्डवों की थी। उन सबके मन में तनिक भी प्रसन्नता नहीं थी। अनायास ही महान् कर्म करने वाले अर्जुन के बिना वह वन किसी प्रकार शोभा-शून्य-सा हो गया, जैसे कुबेर के बिना चैत्ररथ वन।
जनमेजय! अर्जुन के बिना वे नरश्रेष्ठ पाण्डव आनन्दशून्य हो काम्यकवन में रह रहे थे। भरतश्रेष्ठ! वे महारथी वीर शुद्ध बाणों द्वारा ब्राह्मणों के (बाघम्बर आदि) लिये पराक्रम करके नाना प्रकार के पवित्र मृगों को मारा करते थे। वे नरश्रेष्ठ और शत्रुदमन पाण्डव प्रतिदिन ब्राह्मणों के लिये जंगली फल-मूल का आहार संग्रहीत करके उन्हें अर्पित करते थे। राजन्! धनंजय के चले जाने पर सभी नरश्रेष्ठ वहाँ खिन्न-चित्त हो उन्हीं के लिये उत्कण्ठित होकर रहते थे। विशेषतः पांचाल राजकुमारी द्रौपदी अपने मझले पति अर्जुन का स्मरण करती हुई सदा उद्विग्न रहने वाले पाण्डव शिरोमणि युधिष्ठिर से इस प्रकार बोली- ‘पाण्डवश्रेष्ठ! जो दो भुजा वाले अर्जुन सहस्रबाहु अर्जुन के समान पराक्रमी हैं, उनके बिना यह वन मुझे अच्छा नहीं लगता। मैं यत्र-तत्र यहाँ की जिस-जिस भूमि पर दृष्टि डालती हूं, सबको सूनी-सी ही पाती हूँ। यह अनेक आश्चर्य से भरा हुआ और विकसित कुसुमों से अलंकृत वृक्षों वाला काम्यकवन भी सव्यसाची अर्जुन के बिना पहले जैसा रमणीय नहीं जान पड़ता है। नीलमेघ के समान कांति और मतवाले गजराज की-सी गति वाले उन कमलनयन अर्जुन के बिना यह काम्यकवन मुझे तनिक भी नहीं भाता है। राजन्! जिसके धनुष की टंकार बिजली की गड़गड़ाहट के समान सुनायी देती है, उन सव्यसाची की याद करके मुझे तनिक भी चैन नहीं मिलता’।
महाराज! इस प्रकार विलाप करती हुई द्रौपदी की बात सुनकर शत्रुवीरों का संहार करने वाले भीमसेन ने उससे इस प्रकार कहा। भीमसेन बोले- 'भद्रे! सुमध्यमे! तुम जो कुछ कहती हो, वह मेरे मन को प्रसन्न करने वाला है। तुम्हारी बात मेरे हृदय को अमृतपान के तुल्य तृप्ति प्रदान करती है। जिसकी दोनों भुजाएं लम्बी, मोटी, बराबर-बराबर तथा परिघ के समान सुशोभित होने वाली हैं, जिन पर प्रत्यंचा की रगड़ का चिह्न बन गया है, जो गोलाकार हैं और जिनमें खग एवं धनुष सुशोभित होते हैं, सोने के भुजबन्दों से विभूषित होकर जो पांच-पांच फन वाले दो सर्पों के समान प्रतीत होती हैं, उन पांचों अंगुलियों से युक्त दोनों भुजाओं से विभूषित नरश्रेष्ठ अर्जुन के बिना आज यह वन सूर्यहीन आकाश के समान श्रीहीन दिखलायी देता है।'

'जिस महाबाहु अर्जुन का आश्रय लेकर पांचाल और कुरुवंश के वीर युद्ध के लिये उद्यत देवताओं की सेना का सामना करने से भी भयभीत नहीं होते हैं, जिन महात्मा के बाहुबल के भरोसे हम सब लोग युद्ध में अपने शत्रुओं को पराजित और इस पृथ्वी का राज्य अपने अधिकार में आया हुआ मानते हैं, उन वीरवर अर्जुन के बिना हमें काम्यकवन में धैर्य नहीं प्राप्त हो रहा है। मुझे सारी दिशाएं अन्धकार से आच्छन्न-सी दिखायी देती हैं।'
भीमसेन की यह बात सुनकर पाण्डुनन्दन नकुल अश्रुगद्गद कण्ठ से बोले। नकुल ने कहा- 'जिस महावीर अर्जुन के विषय में रणप्रांगण के भीतर देवताओं के द्वारा भी दिव्य कर्मों का वर्णन किया जाता है, उन योद्धाओं में श्रेष्ठ धनंजय के बिना अब इस वन में क्या प्रसन्नता है? जिस महातेजस्वी ने उत्तर दिशा में जाकर महाबली मुख्य-मुख्य गन्धवों को युद्ध में परास्त करके उनसे सैकड़ों घोड़े प्राप्त किये। जिन्होंने महायज्ञ राजसूय में अपने प्यारे भाई धर्मराज युधिष्ठिर को प्रेमपूर्वक वायु के समान वेगशाली तित्तिरिकल्माष नामक सुन्दर घोड़े भेंट किये थे। भीम के छोटे भाई उन भयंकर धनुर्धर देवोपम अर्जुन के बिना इस समय मुझे इस काम्यकवन में रहने की इच्छा नहीं होती।'
सहदेव ने कहा- 'जिस महारथी वीर ने अपने राजसूय महायज्ञ के अवसर पर युद्ध में जीतकर बहुत धन और कन्याएं महाराज युधिष्ठिर को भेंट की थीं, जिन अनन्त तेजस्वी धनंजय ने भगवान् श्रीकृष्ण की सम्मति से युद्ध के लिये एकत्र हुए समस्त यादवों को अकेले ही जीतकर सुभद्रा का हरण कर लिया था। महाराज! उन्हीं विजयी भ्राता धनंजय के आसनों को अब अपनी कुटिया में सूना देखकर मेरे हृदय को कभी शांति नहीं मिलेगी। अतः शत्रुदमन! मैं इस वन से अन्यत्र चलना पसन्द करता हूँ। वीरवर अर्जुन के बिना अब यह वन रमणीय नहीं लगता।'

वैशम्पायन जी कहते हैं- जनमेजय! धनंजय के लिये उत्सुक द्रौपदी सहित सब भाईयों के पूर्वोक्त वचन सुनकर धर्मराज युधिष्ठिर का भी मन बहुत उदास हो गया। इतने में ही उन्होंने देखा, महात्मा देवर्षि नारद वहाँ उपस्थित हैं, जो अपने ब्रह्मतेज से देदीप्यमान हो घी की आहुति से प्रज्वलित हुई अग्नि के समान प्रकाशित हो रहे हैं। उन्हें आया देख भाइयों सहित धर्मराज ने उठकर उन महात्मा का यथायोग्य सत्कार किया। अपने भाइयों से घिरे हुए अत्यन्त तेजस्वी कुरुश्रेष्ठ श्रीमान् युधिष्ठिर से देवताओं से घिरे हुए देवराज इन्द्र की भाँति सुशोभित हो रहे थे। जैसे गायत्री चारों वेदों का और सूर्य की प्रभा मेरु पर्वत का त्याग नहीं करती, उसी प्रकार याज्ञसेनी द्रौपदी ने भी धर्मतः अपने पति कुन्तीकुमारों का परित्याग नहीं किया।
निष्पाप जनमेजय! उनकी यह पूजा ग्रहण करके देवर्षि भगवान् नारद ने धर्मपुत्र युधिष्ठिर को उचित सान्त्वना दी। तत्पश्चात् वे महात्मा धर्मराज युधिष्ठिर से इस प्रकार बोले- ‘धर्मात्माओं में श्रेष्ठ नरेश! बोलो, तुम्हें किस वस्तु की आवश्यकता है? मैं तुम्हें क्या दूं?’ तब भाइयों सहित धर्मनन्दन राजा युधिष्ठिर ने देवतुल्य नारद जी को प्रमाण करके हाथ जोड़कर कहा- ‘महाभाग! उत्तम व्रत का पालन करने वाले महर्षे! सम्पूर्ण विश्व के द्वारा पूजित आप महात्मा के संतुष्ट होने पर मैं ऐसा समझता हूँ कि आपकी कृपा से मेरा सब कार्य पूरा हो गया। निष्पाप मुनिश्रेष्ठ! यदि भाइयों सहित मैं आपकी कृपा का पात्र होऊं तो आप मेरे संदेह को सम्यक् प्रकार से नष्ट कर दीजिये। जो मनुष्य तीर्थयात्रा में तत्पर होकर इस पृथ्वी की परिक्रमा करता है, उसे क्या फल मिलता है? यह आप पूर्णरूप से बताने की कृपा करें’।
नारद जी ने कहा- 'राजन्! सावधान होकर सुनो, बुद्धिमान् भीष्म जी ने महर्षि पुलस्त्य के मुख से ये सब बातें जिस प्रकार सुनी थीं, वह सब मैं तुम्हें बता रहा हूं। महाभाग! पहले की बात है, देवताओं और गन्धर्वों से सेवित गंगाद्वार (हरिद्वार) तीर्थ में भागीरथी के पवित्र, शुभ एवं देवर्षि सेवित तट-प्रवेश में श्रेष्ठ धर्मात्मा भीष्म जी पितृसम्बन्धी (श्राद्ध, तर्पण आदि) व्रत का आश्रय ले महर्षियों के साथ रहते थे। परम तेजस्वी भीष्म जी ने वहाँ शास्त्रीय विधि के अनुसार देवताओं, ऋषियों तथा पितरों का तर्पण किया। कुछ समय के बाद जब महायशस्वी भीष्म जी जप में लगे हुए थे, अपने पास ही उन्होंने अद्भुत तेजस्वी मुनिश्रेष्ठ पुलस्त्य जी को देखा। वे उग्र तपस्वी महर्षि तेज से देदीप्यमान हो रहे थे। उन्हें देखकर भीष्म जी को अनुपम प्रसन्नता प्राप्त हुई तथा वे बड़े आश्चर्य में पड़ गये।
भारत! धर्मात्माओं में श्रेष्ठ भीष्म ने वहाँ उपस्थित हुए महाभाग महर्षि का शास्त्रोक्त विधि से पूजन किया। उन्होंने पवित्र एवं एकाग्रचित्त होकर (पुलस्त्य जी के दिये हुए) अर्घ्य को सिर पर धारण करके उन ब्रह्मर्षिश्रेष्ठ पुलस्त्य जी को अपने नाम का इस प्रकार परिचय दिया- ‘सुव्रत! आपका भला हो, मैं आपका दास भीष्म हूँ। आपके दर्शनमात्र से मैं सब पापों से मुक्त हो गया’। महाराज युधिष्ठिर! धनुर्धारियों में श्रेष्ठ एवं वाणी को संयम में रखने वाले भीष्म ऐसा कहकर हाथ जोड़े चुप हो गये। कुरुकुलशिरोमणि भीष्म को नियम, स्वाध्याय तथा वेदोक्त कर्मों के अनुष्ठान से दुर्बल हुआ देख पुलस्त्य मुनि मन-ही-मन बड़े प्रसन्न हुए।

पुलस्त्य जी ने कहा- 'धर्मज्ञ! उत्तम व्रत का पालन करने वाले महाभाग! तुम्हारे इस विनय, इन्द्रियसंयम और सत्यपालन से मैं बहुत संतुष्ट हूँ। निष्पाप वत्स! तुम्हारे द्वारा पितृभक्ति के आश्रित हो ऐसे उत्तम धर्म का पालन हो रहा है, इसी के प्रभाव से तुम मेरा दर्शन कर रहे हो और तुम पर मेरा बहुत प्रेम हो गया है। निष्पाप कुरुश्रेष्ठ भीष्म! मेरा दर्शन अमोघ है। बोलो, मैं तुम्हारे किस मनोरथ की पूर्ति करूं? तुम जो मांगोगे, वहीं दूंगा।'
भीष्म जी ने कहा- महाभाग! आप सम्पूर्ण लोकों द्वारा पूजित हैं। आपके प्रसन्न हो जाने पर मुझे क्या नहीं मिला? आप जैसे शक्तिशाली महर्षि का मुझे दर्शन हुआ, इतने ही से मैं अपने को कृतकृत्य मानता हूँ। धर्मात्माओं में श्रेष्ठ महर्षे! यदि मैं आपकी कृपा का पात्र हूँ तो मैं आपके सामने अपना संशय रखता हूँ। आप उसका निवारण करें। मेरे मन में तीर्थों से होने वाले धर्म के विषय में कुछ संशय हो गया है, मैं उसी का समाधान सुनना चाहता हूं; आप बताने की कृपा करें। देवतुल्य ब्रह्मर्षे! जो (तीर्थों के उद्देश्य से) सारी पृथ्वी की परिक्रमा करता है, उसे क्या फल मिलता है? यह निश्चित करके मुझे बताइये।'
पुलस्त्य जी ने कहा- 'वत्स! तीर्थयात्रा ऋर्षियों के लिये बहुत बड़ा आश्रय है। मैं इसके विषय में तुम्हें बताऊंगा। तीर्थों के सेवन से जो फल होता है, उसे एकाग्र होकर सुनो। जिसके हाथ, पैर और मन अपने काबू में हों तथा जो विद्या, तप और कीर्ति से सम्पन्न हो, वही तीर्थसेवन का फल पाता है। जो प्रतिग्रह से दूर रहे तथा जो कुछ अपने पास हो, उसी से संतुष्ट रहे और जिस में अहंकार का भाव न हो, वही तीर्थ का फल पाता है। जो दम्भ आदि दोषों से दूर, कर्तृत्व के अहंकार से शून्य, अल्पाहारी और जितेन्द्रिय हो, वह सब पापों से विमुक्त हो तीर्थ के वास्तविक फल का भागी होता है। ऋषियों ने देवताओं के उद्देश्य से यथायोग्य यज्ञ बताये हैं और उन यज्ञों का यथावत फल भी बताया है, जो इहलोक और परलोक में भी सर्वथा प्राप्त होता है। परंतु भूपाल! दरिद्र मनुष्य उन यज्ञों का अनुष्ठान नहीं कर सकते; क्योंकि उनमें बहुत सी सामग्रियों की आवश्यकता होती है। नाना प्रकार के साधनों का संग्रह होने से उनमें विस्तार बहुत बढ़ जाता है। अतः राजा लोग अथवा कहीं-कहीं कुछ समृद्धिशाली मनुष्य ही यज्ञों का अनुष्ठान कर सकते हैं। जिनके पास धन की कमी और सहायकों का अभाव होता है, जो अकेले और साधनशून्य हैं, उनके द्वारा यज्ञों का अनुष्ठान नहीं हो सकता।
योद्धाओं में श्रेष्ठ नरेश्वर! जो सत्कर्म दरिद्र लोग भी कर सकें और जो अपने पुण्यों द्वारा यज्ञों के समान फलप्रद हो सके, उसे बताता हूं, सुनो। भरतश्रेष्ठ! यह ऋषियों का परम गोपनीय रहस्य है। तीर्थयात्रा बड़ा पवित्र सत्कर्म है। वह यज्ञों से भी बढ़कर है। मनुष्य इसीलिये दरिद्र होता है कि वह (तीथों में) तीन रात तक उपवास नहीं करता, तीर्थों की यात्रा नहीं करता और सुवर्ण-दान और गोदान नहीं करता। मनुष्य तीर्थयात्रा में जिस फल को पाता है, उसे प्रचुर दक्षिणा वाले अग्निष्टोम आदि यज्ञों द्वारा यजन करके भी नहीं पा सकता।

मनुष्यलोक में देवाधिदेव ब्रह्मा जी का त्रिलोकविख्यात तीर्थ है, जो ‘पुष्कर’ नाम से प्रसिद्ध है। उसमें कोई बड़भागी मनुष्य ही प्रवेश कर पाता है। महामते कुरुनन्दन! पुष्कर में तीनों समय दस सहस्र कोटि (दस खरब) तीर्थों का निवास रहता है। विभो! वहाँ आदित्य, वसु, रुद्र, साध्य, मरुद्गण, गन्धर्व और अप्सराओं की नित्य संनिधि रहती है। महाराज! वहाँ तप करके देवता, दैत्य और ब्रह्मर्षि महान् पुण्य से सम्पन्न हो दिव्य योग से युक्त होते हैं। जो मनस्वी पुरुष मन से ही पुष्कर तीर्थ में जाने की इच्छा करता है, उसके स्वर्ग के प्रतिबन्धक सारे पाप मिट जाते हैं और वह स्वर्गलोक में पूजित होता है।
महाराज! उस तीर्थ में कमलासन भगवान् ब्रब्रह्मा जी नित्य ही बड़ी प्रसन्नता के साथ निवास करते हैं। महाभाग! पुष्कर में पहले देवता तथा ऋषि महान् पुण्य सम्पन्न हो सिद्धि प्राप्त कर चुके हैं। जो वहाँ स्नान करता तथा देवताओं ओर पितरों की पूजा में संलग्न रहता है, उस पुरुष को अश्वमेध से दस गुना फल प्राप्त होता है; ऐसा मनीषीगण कहते हैं। भीष्म! पुष्कर में जाकर कम से कम ब्राह्मण को अवश्य भोजन कराये। उस पुण्यकर्म से मनुष्य इहलोक और परलोक में भी आनंद का भागी होता है। मनुष्य साग, फल तथा मूल जिसके द्वारा स्वयं प्राणयात्रा का निर्वाह करता है, वही श्रद्धाभाव से दूसरों के दोष न देखते हुए ब्राह्मणों को दान करे। उसी से विद्वान् पुरुष अश्वमेघ यज्ञ का फल पाता है।
नृपश्रेष्ठ! ब्राह्मण, क्षत्रिय, वैश्य, अथवा शुद्र जो कोई भी महात्मा ब्रह्मा जी के तीर्थ में स्नान कर लेते हैं, वे फिर किसी योनि में जन्म नहीं लेते हैं। विशेषतः कार्तिक मास की पूर्णिमा को जो पुष्कर तीर्थ में स्नान के लिये जाता है, वह मनुष्य ब्रह्मधर्म में अक्षय लोकों को प्राप्त होता है। स्त्री अथवा पुरुष ने जन्म से लेकर वर्तमान अवस्था तक जितने भी पाप किये हैं, पुष्कर तीर्थ में स्नान करने मात्र वे सब पाप नष्ट हो जाते हैं। राजन्! जैसे भगवान् मधुसूदन (विष्णु) सब देवताओं के आदि हैं, वैसे ही पुष्कर सब तीर्थों का आदि कहा जाता है। पुष्कर में पवित्रतापूर्वक संयम-नियम के साथ बारह वर्षों तक निवास करके मानव सम्पूर्ण यज्ञों का फल पाता और ब्रह्मलोक को जाता है। जो पूरे सौ वर्षो तक अग्निहोत्र करता है और जो कार्तिक की एक ही पूर्णिमा को पुष्कर में वास करता है, दोनों का फल बराबर है।
तीन शुभ्र पर्वत शिखर, तीन सोते और तीन पुष्कर- ये आदिसिद्ध तीर्थ हैं। ये कब किस कारण से तीर्थ माने गये? इसका हमें पता नहीं है। पुष्कर में जाना अत्यन्त दुर्लभ है, पुष्कर में तप अत्यन्त दुलर्भ है, पुष्कर में दान देने का सुयोग तो और भी दुलर्भ है और उसमें निवास का सौभाग्य तो अत्यन्त ही दुष्कर है। वहाँ इन्द्रियसंयम और नियमित आहार करते हुए बारह रात रहकर तीर्थ की परिक्रमा करने के पश्चात् जम्बूमार्ग को जाये। जम्बूमार्ग देवताओं, ऋषियों तथा पितरों से सेवित तीर्थ है। उसमें जाकर मनुष्य समस्त मनोवांछित भागों से उत्पन्न हो अश्वमेध यज्ञ का फल पाता है। वहाँ पांच रात निवास करने से मनुष्य का अन्तःकरण पवित्र हो जाता है। उसे कभी दुर्गति नहीं प्राप्त होती, वह उत्तम सिद्धि पा लेता है।

जम्बूमार्ग से लौटकर मनुष्य तन्दुलिका आश्रम को जाये। इससे वह दुर्गति में नहीं पड़ता और अन्त में ब्रह्मलोक को चला जाता है। राजन्! जो अगस्त्य सरोवर जाकर देवताओं और पितरों के पूजन में तत्पर हो तीन रात उपवास करता है, वह अग्निष्टोम यज्ञ का फल पाता है। जो शाकाहार या फलाहार करके वहाँ रहता है, वह परम उत्तम कुमारलोक (कार्तिकेय के लोक) में जाता है। वहाँ से लोकपूजित कण्व के आश्रम में जाये, जो भगवती लक्ष्मी के द्वारा सेवित है।
भरतश्रेष्ठ! वह धर्मारण्य कहलाता है, उसे परम पवित्र एवं आदितीर्थ माना गया है। उसमें प्रवेश करने मात्र से मनुष्य सब पापों से छुटकारा पा जाता है। जो वहाँ नियमपूर्वक मिताहारी होकर देवता और पितरों की पूजा करता है, वह सम्पूर्ण कामनाओं से सम्पन्न यज्ञ का फल पाता है। तदनन्तर उस तीर्थ की परिक्रमा करके वहाँ से ययातिपतन नामक तीर्थ में जाये। वहाँ जाने से यात्री को अवश्य ही अश्वमेध यज्ञ का फल मिलता है। वहाँ से महाकाल तीर्थ को जाये। वहाँ नियमपूर्वक रहकर नियमित भोजन करे। वहाँ कोटितीर्थ में आचमन (एवं स्नान) करने से अश्वमेध यज्ञ का फल प्राप्त होता है। वहाँ से धर्मज्ञ पुरुष उमावल्लभ भगवान् स्थाणु (शिव) के उस तीर्थ में जाये, जो तीनों लोकों में ‘भद्रवट’ के नाम से प्रसिद्ध है। वहाँ भगवान् शिव का निकट से दर्शन करके नरश्रेष्ठ यात्री एक हजार गोदान का फल पाता है और महादेव जी के प्रसाद से वह गणों का अधिपत्य प्राप्त कर लेता है, जो अधिपत्य भारी समृद्धि और लक्ष्मी से सम्पन्न तथा शत्रुजनित बाधा से रहित होता है। वहाँ से त्रिभुवनविख्यात नर्मदा नदी के तट पर जाकर देवताओं और पितरों का तपर्ण करने से अग्निष्टोम यज्ञ का फल प्राप्त होता है। इन्द्रियों को काबू में रखकर ब्रह्मचर्य का पालन करते हुए दक्षिण समुद्र की यात्रा करने से मनुष्य अग्निष्टोम यज्ञ का फल और विमान पर बैठने का सौभाग्य पाता है।
इन्द्रियसंयम या शौच-संतोष आदि के पालनपूर्वक नियमित आहार का सेवन करते हुए चर्मण्वती (चंबल) नदी में स्नान आदि करने से राजा रन्तिदेव द्वारा अनुमोदित अग्निष्टोम यज्ञ का फल प्राप्त होता है। धर्मज्ञ युधिष्ठिर! वहाँ से आगे हिमालयपुत्र अर्बुद (आबू) की यात्रा करे, यहाँ पहले पृथ्वी में विवर था। वहाँ महर्षि वसिष्ठ का त्रिलोकविख्यात आश्रम है, जिसमें एक रात रहने से सहस्र गोदान का फल मिलता है। नरश्रेष्ठ! पिंगतीर्थी में स्नान एवं आचमन करके ब्रह्मचारी एवं जितेन्द्रिय मनुष्य सौ कपिलाओं के दान का फल प्राप्त कर लेता है। राजेन्द्र! तदनन्तर उत्तम प्रभास तीर्थ में जाये।
वीर! उस तीर्थ में देवताओं के मुख्य स्वरूप भगवान् अग्निदेव, जिनके सारथि वायु हैं, सदा निवास करते हैं। उस तीर्थ में स्नान करके शुद्ध एवं संयतचित्त हो मानव अतिरात्र और अग्निष्टोम यज्ञों का फल पाता है। तदनन्तर सरस्वती और समुद्र के संगम में जाकर स्नान करने से मनुष्य सहस्र गोदान का फल और स्वर्गलोक पाता है। भरतश्रेष्ठ! वह पुण्यात्मा पुरुष अपने तेज से सदा अग्नि की भाँति प्रकाशित होता है। मनुष्य शुद्धचित्त हो जलों के स्वामी वरुण के तीर्थ (समुद्र) में स्नान करके वहाँ तीन रात रहे और प्रतिदिन नहाकर देवताओं तथा पितरों का तर्पण करे। ऐसा करने वाला यात्री चन्द्रमा के समान प्रकाशित होता है। साथ ही उसे अश्वमेध का फल मिलता है। भरतश्रेष्ठ! वहाँ से वरदानतीर्थ में जाये।

युधिष्ठिर! यह वह स्थान है, जहाँ मुनिवर दुर्वासा ने श्रीकृष्ण को वरदान दिया था। वरदानतीर्थ में स्नान करने से मानव सहस्र गोदान का फल पाता है। वहाँ से तीर्थयात्री को द्वारका जाना चाहिये। वह नियम से रहे और नियमित भोजन करे। पिण्डारकतीर्थ में स्नान करने से मनुष्य को अधिकाधिक सुवर्ण की प्राप्ति होती है। महाभाग! उस तीर्थ में आज भी कमल के चिह्नों से चिह्नित सुर्वणमुद्राएं देखी जाती हैं। शत्रुदमन! यह एक अद्भुत बात है। पुरुषरत्न कुरुनन्दन! जहाँ त्रिशूल से अंकित कमल दृष्टिगोचर होते हैं, वहीं महादेव जी का निवास है। भारत! सागर और सिन्धु नदी के संगम में जाकर वरुणतीर्थ में स्नान करके शुद्धचित्त हो देवताओं, ऋषियों तथा पितरों का तर्पण करे। भरतकुलतिलक! ऐसा करने से मनुष्य दिव्य दीप्ति देदीप्यमान वरुणलोक को प्राप्त करता है।
युधिष्ठिर! वहाँ शंकुकर्णेश्वर शिव की पूजा करने से मनीषी पुरुष अश्वमेध से दस गुने पुण्यफल की प्राप्ति बताते हैं। भरतवंशावंतस कुरुश्रेष्ठ! उनकी परिक्रमा करके त्रिभुवन-विख्यात ‘दमी’ नामक तीर्थ में जाये, जो सब पापों का नाश करने वाला है। वहाँ ब्रह्मा आदि देवता भगवान् महेश्वर की उपासना करते हैं। वहाँ स्नान, जलपान और देवताओं से घिरे हुए रुद्रदेव का दर्शन पूजन करने से स्नानकर्ता पुरुष के जन्म से लेकर वर्तमान समय तक के सारे पाप नष्ट हो जाते हैं। नरश्रेष्ठ! भगवान् दमी का सभी देवता स्तवन करते हैं। पुरुषसिंह! वहाँ स्नान करने से अश्वमेध यज्ञ के फल की प्राप्ति होती है। महाप्राज्ञ नरेश! सर्वशक्तिमान् भगवान् विष्णु ने पहले दैत्यों-दानवों का वध करके इसी तीर्थ में जाकर (लोकसंग्रह के लिये) शुद्धि की थी।
धर्मज्ञ! वहाँ से वसुधारातीर्थ में जाये, जो सबके द्वारा प्रशंसित है। वहाँ जाने मात्र से अश्वमेध यज्ञ का फल मिलता है। कुरुश्रेष्ठ! वहाँ स्नान करके शुद्ध और समाहित चित्त होकर देवताओं और पितरों का तर्पण करने से मनुष्य विष्णुलोक में प्रतिष्ठित होता है। भरतश्रेष्ठ! उस तीर्थ में वसुओं का पवित्र सरोवर है। उसमें स्नान और जलपान करने से मनुष्य वसु देवताओं का प्रिय होता है। नरश्रेष्ठ! वहीं सिन्धूत्तम नाम से प्रसिद्ध तीर्थ है, जो सब पापों का नाश करने वाला है। उसमें स्नान करने से प्रचुर स्वर्ण राशि की प्राप्ति होती है। भद्रतुंगतीर्थ में जाकर पवित्र एवं सुशील पुरुष ब्रह्मलोक में जाता और वहाँ उत्तम गति पाता है। शक्रकुमारिका तीर्थ सिद्ध पुरुषों द्वारा सेवित है। वहाँ स्नान करके मनुष्य शीघ्र ही स्वर्गलोक प्राप्त कर लेता है। वहीं सिद्धसेवित रेणुका तीर्थ है, जिसमें स्नान करके ब्राह्मण चन्द्रमा के समान निर्मल होता है। तदनन्तर शौच-संतोष आदि नियमों का पालन और नियमित भोजन करते हुए पंचनद तीर्थ में जाकर मनुष्य पंच महायज्ञों का फल पाता है जो शास्त्रों में क्रमशः बतलाये गये हैं।
राजेन्द्र! वहाँ से भीमा के उत्तम स्थान की यात्रा करे! भरतश्रेष्ठ! वहाँ योनितीर्थ मे स्नान करके मनुष्य देवी का पुत्र होता है। उसकी अंगकान्ति तपाये हुए सुवर्णकुण्डल के समान होती है। राजन्! उस तीर्थ के सेवन से मनुष्य को सहस्र गोदान का फल मिलता है। त्रिभुवनविख्यात श्रीकुण्ड में जाकर ब्रह्मा जी को नमस्कार करने से सहस्र गोदान का फल प्राप्त होता है। धर्मज्ञ! वहाँ से परम उत्तम विमलतीर्थ की यात्रा करे, जहाँ आज भी सोने और चांदी के रंग की मछलियां दिखायी देती हैं।

उसमें स्नान करने से मनुष्य शीघ्र ही इन्द्रलोक को प्राप्त होता है और पापों से शुद्ध हो परमगति प्राप्त कर लेता है। भारत! वितस्तातीर्थ (झेलम) में जाकर वहाँ देवताओं और पितरों का तर्पण करने से मनुष्य को वाजपेय यज्ञ का फल प्राप्त होता है। काश्मीर में ही नागराज तक्षक का वितस्ता नाम से प्रसिद्ध भवन है, जो सब पापों का नाश करने वाला है। वहाँ स्नान करने से मनुष्य निश्चय ही वाजपेय यज्ञ का फल प्राप्त करता है और सब पापों से शुद्ध हो उत्तम गति का भागी होता है। वहाँ से त्रिभुवनविख्यात वडवातीर्थ को जाये। वहाँ पश्चिम संध्या के समय विधिपूर्वक स्नान और आचमन करके अग्निदेव को यथाशक्ति चरु निवेदन करे। वहाँ पितरों के लिये दिया हुआ दान अक्षय होता है; ऐसा मनीषी पुरुष कहते हैं।
राजन्! वहाँ देवता, ऋषि, पितर, गन्धर्व, अप्सरा, गुह्यक, किन्नर, यक्ष, सिद्ध, विद्याधर, मनुष्य, राक्षस, दैत्य, रुद्र और ब्रह्म-इन सब ने नियमपूर्वक सहस्र वर्षों के लिये उत्तम दीक्षा ग्रहण करके भगवान् विष्णु की प्रसन्नता के लिये चरु अर्पण किया। ऋग्वेद के सात-सात मन्त्रों द्वारा सब ने चरु की सात-सात आहुतियां दीं और भगवान् केशव को प्रसन्न किया। उन पर प्रसन्न होकर भगवान् ने उन्हें अष्टगुण-ऐश्वर्य अर्थात् अणिमा आदि आठ सिद्धियां प्रदान कीं। महाराज! तत्पश्चात् उनकी इच्छा के अनुसार अन्यान्य वर देकर भगवान् केशव वहाँ से उसी प्रकार अन्तर्धान हो गये, जैसे मेघों की घटा से बिजली तिरोहित हो जाती है। भारत! इसीलिये वह तीर्थ तीनों लोकों में सप्तचरु के नाम से विख्यात है। वहाँ अग्नि के लिये दिया हुआ चरु एक लाख गोदान, सौ राजसूय यज्ञ और सहस्र अश्वमेध यज्ञ से भी अधिक कल्याकारी है।
राजेन्द्र! वहाँ से लौटकर रुद्रपद नामक तीर्थ में जाये। वहाँ महादेव जी की पूजा करके तीर्थयात्री पुरुष अश्वमेध का फल पाता है। राजन्! एकाग्रचित्त हो ब्रह्मचर्य-पालनपूर्वक मणिमान् तीर्थ में जाये और वहाँ एक रात निवास करे। इससे अग्निष्टोम यज्ञ का फल प्राप्त होता है। भरतवंशशिरोमणे! राजेन्द्र! वहाँ से लोकविख्यात देविकातीर्थ की यात्रा करे, जहाँ ब्राह्मणों की उत्पत्ति सुनी जाती है। वहाँ त्रिशूलपाणि भगवान् महेश्वर का पूजन और उन्हें यथाशक्ति चरु निवेदन करके सम्पूर्ण कामनाओं से समृद्ध यज्ञ के फल की प्राप्ति होती है। वहाँ भगवान् शंकर का देवसेवित कामतीर्थ है। भारत! उसमें स्नान करके मनुष्य शीघ्र मनोवांछित सिद्धि प्राप्त कर लेता है। वहाँ यजन, याजन तथा वेदों का स्वाध्याय करके अथवा वहाँ की बालू, पुष्प एवं जल का स्पर्श करके मृत्यु को प्राप्त हुआ पुरुष शोक से पार हो जाता है। वहाँ पांच योजन लम्बी और आधा योजन चौड़ी पवित्र वेदिका है, जिसका देवता तथा ऋषि-मुनि भी सेवन करते हैं।
धर्मज्ञ! वहाँ से क्रमशः ‘दीर्घसत्र’ नामक तीर्थ में जाये। वहाँ ब्रह्मा आदि देवता, सिद्ध और महर्षि रहते हैं। ये नियमपूर्वक व्रत का पालन करते हुए दीक्षा लेकर दीर्घसूत्र की उपासना करते हैं। शत्रुओं का दमन करने वाले भरतवंशी राजेन्द्र! वहाँ की यात्रा करने मात्र से मनुष्य राजसूय और अश्वमेध यज्ञों के समान फल पाता है। तदनन्तर शौच-संतोषादि नियमों का पालन और नियमित आहार ग्रहण करते हुए विनशनतीर्थ में जाये, जहाँ मेरु पृष्ठ पर रहने वाली सरस्वती अदृश्य भाव से बहती है।

वहाँ चमसोद्भेद, शिवोद्भेद और नागोद्भेद तीर्थ में सरस्वती का दर्शन होता है। चमसोद्भेद में स्नान करने से अग्निष्टोम यज्ञ का फल प्राप्त होता है। शिवोद्भेद में स्नान करके मनुष्य सहस्र गोदान का फल पाता है। नागोद्भेद तीर्थ में स्नान करने से उसे नागलोक की प्राप्ति होती है। राजेन्द्र! शशयान नामक तीर्थ अत्यन्त दुर्लभ है। उसमें जाकर स्नान करे।
महाराज भारत! वहाँ सरस्वती नदी में प्रतिवर्ष कार्तिकी पूर्णिमा को शश (खरगोश) के रूप में छिपे हुए पुष्कर तीर्थ देखे जाते हैं। भरतश्रेष्ठ! नरव्याघ्र! वहाँ स्नान करके मनुष्य सदा चन्द्रमा के समान प्रकाशित होता है। भरतकुलतिलक! उसे सहस्र गोदान का फल भी मिलता है। कुरुनन्दन! वहाँ से कुमारकोटि तीर्थ में जाकर वहाँ नियमपूर्वक स्नान करे और देवता तथा पितरों के पूजन में तत्पर रहे। ऐसा करने से मनुष्य दस हजार गोदान का फल पाता है और अपने कुल का उद्धार कर देता है।
धर्मज्ञ! वहाँ से एकाग्रचित्त हो रुद्रकोटि तीर्थ में जाये। महाराज! रुद्रकोटि वह स्थान है, जहाँ पूर्वकाल में एक करोड़ मुनि बड़े हर्ष में भरकर भगवान् रुद्र के दर्शन की अभिलाषा से आये थे। भारत! ‘भगवान् वृषभध्वज का दर्शन पहले मैं करूंगा, मैं करूंगा’ ऐसा संकल्प करके वे महर्षि वहाँ के लिये प्रस्थित हुए थे। राजन्! तब योगेश्वर भगवान् शिव ने भी योग का आश्रय ले, उन शुद्धात्मा महर्षियों के शोक की शांति के लिये करोड़ों शिवलिंगों की सृष्टि कर दी, जो उन सभी ऋषियों के आगे उपस्थित थे; इससे उन सब ने अलग-अलग भगवान् का दर्शन किया।
राजन्! उन शुद्धचेता मुनियों की उत्तम भक्ति से संतुष्ट हो महादेव जी ने उन्हें वर दिया- 'महर्षियों! आज से तुम्हारे धर्म की उत्तरोत्तर वृद्धि होती रहेगी। नरश्रेष्ठ! उस रुद्रकोटि में स्नान करके शुद्ध हुआ मनुष्य अश्वमेध यज्ञ का फल पाता और अपने कुल का उद्धार कर देता है। राजेन्द्र! तदनन्तर परम पुण्यमल लोकविख्यात सरस्वती संगमतीर्थ में जाये, जहाँ ब्रह्मा आदि देवता और तपस्या के धनी महर्षि भगवान् केशव की उपासना करते हैं। राजेन्द्र! वहाँ लोग चैत्र शुक्ला चतुर्दशी को विशेष रूप से जाते हैं। पुरुषसिंह! वहाँ स्नान करने से प्रचुर सुवर्ण राशि की प्राप्ति होती है और सब पापों से शुद्धचित्त होकर मनुष्य ब्रह्मलोक को जाता है। परेश्वर! जहाँ ऋषियों के सत्र समाप्त हुए हैं, वहाँ अवसान तीर्थ में जाकर मनुष्य सहस्र गोदान का फल पाता है।

पुलस्त्य जी कहते हैं- राजेन्द्र! तदनन्तर ऋषियों द्वारा प्रशंसित कुरुक्षेत्र की यात्रा करे, जिसके दर्शन मात्र से सब जीव पापों से मुक्त हो जाते हैं। 'मैं कुरुक्षेत्र में जाऊंगा, कुरुक्षेत्र में निवास करूंगा।' इस प्रकार जो सदा कहा करता है, वह सब पापों से मुक्त हो जाता है। वायु द्वारा उड़ाकर लायी हुई कुरुक्षेत्र की धूल भी शरीर पर पड़ जाये, तो वह पापी मनुष्य को भी परमगति की प्राप्ति करा देती है। जो सरस्वती के दक्षिण और दृषद्वती कि उत्तर कुरुक्षेत्र में वास करते हैं, वे मानों स्वर्गलोक में ही रहते है।
नारद जी कहते हैं- युधिष्ठिर! वहाँ सरस्वती के तट पर धीर पुरुष एक मास तक निवास करे; क्योंकि महाराज! ब्रह्मा आदि देवता, ऋषि, सिद्ध, चारण, गन्धर्व, अप्सरा, यक्ष और नाग भी उस परम पुण्यमय ब्रह्मक्षेत्र को जाते हैं। युधिष्ठिर! जो मन से भी कुरुक्षेत्र में जाने की इच्छा रखता है, उसके सब पाप नष्ट हो जाते हैं और वह ब्रह्मलोक को जाता है।
कुरुश्रेष्ठ! श्रद्धा से युक्त होकर कुरुक्षेत्र की यात्रा करने पर मनुष्य राजसूय और अश्वमेध यज्ञों का फल पाता है। तदनन्तर! वहाँ मचक्रुक नाम वाले द्वारपाल महाबली यक्ष को नमस्कार करने मात्र से सहस्र गोदान का फल मिल जाता है। धर्मज्ञ, राजेन्द्र! तत्पश्चात् भगवान् विष्णु के परम उत्तम सतत् नामक तीर्थ स्थान में जाये, जहाँ श्रीहरि सदा निवास करते हैं। वहाँ स्नान और त्रिलोकभावन भगवान् श्रीहरि को नमस्कार करने से मनुष्य अश्वमेध यज्ञ का फल पाता और भगवान् विष्णु के लोक में जाता है। इसके बाद त्रिभुवन-विख्यात पारिप्लव नामक तीर्थ में जाये। भारत! वहाँ स्नान करने से अग्निष्टोम और अतिरात्र यज्ञों का फल प्राप्त होता है। महाराज! वहाँ से पृथ्वी तीर्थ जाकर स्नान करने से सहस्र गोदान का फल प्राप्त होता है। राजन्! वहाँ से तीर्थसेवी मनुष्य शलूकिनी में जाकर दशाश्वमेधतीर्थ में स्नान करने से उसी फल का भागी होता है। सर्पदेवी में जाकर उत्तम नागतीर्थ का सेवन करने से मनुष्य अग्निष्टोम क फल पाता और नागलोक में जाता है।
धर्मज्ञ! वहाँ से तरन्तुक नामक द्वारपाल के पास जाये। वहाँ एक रात निवास करने से सहस्र गोदान का फल प्राप्त होता है। वहाँ से नियमपूर्वक नियमित भोजन करते हुए पंचनदतीर्थ में जाये और वहाँ कोटितीर्थ में स्नान करे। इससे अश्वमेध यज्ञ का फल प्रापत होता है। अश्विनीतीर्थ में जाकर स्नान करने से मनुष्य रूपवान् होता है। धर्मज्ञ! वहाँ से परम उत्तम वराहतीर्थ को जाये, जहाँ भगवान् विष्णु पहले वराह रूप से स्थित हुए थे। नरश्रेष्ठ! वहाँ स्नान करने से अग्निष्टोम यज्ञ का फल मिलता है। राजेन्द्र! तदनन्तर जयन्ती में सोमतीर्थ के निकट जाये, वहाँ स्नान करने से मनुष्य राजसूय यज्ञ का फल पाता है। एकहंसतीर्थ में स्नान करने से मनुष्य सहस्र गोदान का फल पाता है।
नरेश्वर! कृतशौचतीर्थ में जाकर तीर्थसेवी मनुष्य पुण्डरीकयाग का फल पाता है और शुद्ध हो जाता है। तदनन्तर महात्मा स्थाणु के मुंजवट नामक स्थान में जाये। वहाँ एक रात रहने से मानव गणपतिपद प्राप्त करता है। महाराज! वहीं लोकविख्यात यक्षिणीतीर्थ है। राजेन्द्र! उसमें जाने से और स्नान करने से सम्पूर्ण कामनाओं की पूर्ति होती है।

भरतश्रेष्ठ! वह कुरुक्षेत्र का विख्यात द्वार है। उनकी परिक्रमा करके तीर्थयात्री मनुष्य एकाग्रचित्त हो पुष्करतीर्थ के तुल्य उस तीर्थ में स्नान करके देवताओं ओर पितरों की पूजा करे। राजन्! इससे तीर्थयात्री कृतकृत्य होता और अश्वमेध यज्ञ का फल प्राप्त करता है। उत्तम श्रेणी के महात्मा जमग्निनन्दन परशुराम ने उस तीर्थ का निर्माण किया है। राजेन्द्र! वहाँ उदीप्त तेजस्वी वीरवर परशुराम ने सम्पूर्ण क्षत्रिय कुल का वेगपूर्वक संहार करके पांच कुण्ड स्थापित किये थे। पुरुषसिंह! उन कुण्डों को उन्होंने रक्त से भर दिया था, ऐसा सुना जाता है। उसी रक्त से परशुराम जी ने अपने पितरों और प्रपितामहों का तर्पण किया। राजन्! तब वे पितर अत्यन्त प्रसन्न हो परशुराम जी से इस प्रकार बोले। पितरों ने कहो- 'महाभाग राम! परशुराम! भृगुनन्दन! विभो! हम तुम्हारी पितृभक्ति से और तुम्हारे पराक्रम से बहुत खुश हुए हैं। महाद्युते! तुम्हारा कल्याण हो। तुम कोई वर मांगो। बोलो, क्या चाहते हो?'
राजेन्द्र! उनके ऐसा कहने पर योद्धाओं में श्रेष्ठ परशुराम ने हाथ जोड़कर आकाश में खड़े हुए उन पितरों से कहा- ‘पितृगण! यदि आप लोग मुझ पर प्रसन्न हैं और यदि मैं आपका अनुग्रहपात्र होऊं तो मैं आपका कृपा-प्रसाद चाहता हूँ। पुनः मेरी तपस्या पूरी हो जाये। मैंने जो रोष के वशीभूत होकर सारे क्षत्रिय कुल का संहार कर दिया है, आपके प्रभाव से मैं उस पाप से मुक्त हो जाऊं तथा मेरे ये कुण्ड भूमण्डल में विख्यात तीर्थस्वरूप हो जायें।'
परशुराम जी का यह शुभ वचन सुनकर उनके पितर बड़े प्रसन्न हुए और हर्ष में भरकर बोले- ‘वत्स! तुम्हारी तपस्या इस विशेष पितृभक्ति से पुनः बढ़ जाये। तुमने जो रोष में भरकर क्षत्रिय कुल का संहार किया है, उस पाप से तुम मुक्त हो गये। वे क्षत्रिय अपने ही कर्म से मरे हैं। तुम्हारे बनाये हुए ये कुण्ड तीर्थस्वरूप होंगे, इसमें संशय नहीं है। जो इन कुण्डों में नहाकर पितरों का तर्पण करेगा, उन्हें तृप्त हुए पितर ऐसा वर देंगे, जो इस भूतल पर दुलर्भ है। वह उसके लिये मनोवांछित कामना ओर सनातन स्वर्गलोक सुलभ कर देंगे’।
राजन्! इस प्रकार वर देकर परशुराम जी के पितर प्रसन्नतापूर्वक उनसे अनुमति ले वहीं अन्तर्धान हो गये। इस प्रकार भृगुनन्दन महात्मा परशुराम के वे कुण्ड बड़े पुण्यमय माने गये हैं। राजन्! जो उत्तम व्रत एवं ब्रहाचर्य का पलान करते हुए परशुराम जी के उन कुण्डों के जल में स्नान करके उनकी पूजा करता है, उसे प्रचुर सुवर्ण राशि की प्राप्ति होती है। कुरुश्रेष्ठ! तदनन्तर तीर्थसेवी मनुष्य वंशमूलकतीर्थ में जाये। राजन्! वंशमूलक में स्नान करके मनुष्य अपने कुल का उद्धार कर देता है। भरतश्रेष्ठ! कायशोधनतीर्थ में जाकर स्नान करने से शरीर की शुद्धि होती है, इसमें संशय नहीं। शरीर शुद्ध होने पर मनुष्य परम उत्तम कल्याणमय लोकों में जाता है।
धर्मज्ञ! तदनन्तर त्रिभुवनविख्यात लोकोद्धारतीर्थ में जाये, जो तीनों लोकों में पूजित है। वहाँ पूर्वकाल में सर्वशक्तिमान् भगवान् विष्णु ने कितने ही लोकों का उद्धार किया था। राजन् लोकोद्धार में जाकर उस उत्तम तीर्थ में स्नान करने से मनुष्य आत्मीयजनों का उद्धार करता है। मन को वश में करके श्रीतीर्थ में जाकर स्नान करके देवताओं और पितरों की पूजा करने से मनुष्य उत्तम सम्पत्ति प्राप्त करता है।

कपिला-तीर्थ मे जाकर ब्रह्मचर्य के पालनपूर्वक एकाग्रचित्त हो वहाँ स्नान और देवता-पितरों का पूजन करके मानव सहस्र कपिला गौओं के दान का फल प्राप्त करता है। मन को वश में करके सूर्यतीर्थ में जाकर स्नान और देवता पितरों का अर्चन करके उपवास करने वाला मनुष्य अग्निष्टोम यज्ञ]] का फल पाता और सूर्यलाक में जाता है। तदनन्तर तीर्थसेवी क्रमशः गोभवन तीर्थ में जाकर वहाँ स्नान करे। इससे उसको सहस्र गोदान का फल मिलता है। कुरुश्रेष्ठ! तीर्थयात्री पुरुष शंखिनीतीर्थ में जाकर वहाँ देवीतीर्थ में स्नान करके उत्तम रूप प्राप्त करता है। राजेन्द्र! तदनन्तर अरन्तुक नामक द्वारपाल के पास जाये। महात्मा यक्षराज कुबेर का वह तीर्थ सरस्वती नदी में है। राजन्! वहाँ स्नान करने से मनुष्य को अग्निष्टोम यज्ञ का फल प्राप्त होता है।
राजेन्द्र! तदनन्तर श्रेष्ठ मानव ब्रह्मवर्ततीर्थ को जाये। ब्रह्मवर्त में स्नान करके मनुष्य ब्रह्मलोक का प्राप्त कर लेता है। राजेन्द्र! वहाँ से परम उत्तम सुतीर्थ में जाये। वहाँ देवता लोग पितरों के साथ सदा विद्यमान रहते हैं। वहाँ पितरों और देवताओं के पूजन में तत्पर हो स्नान करे। इससे तीर्थयात्री [[अश्वमेध यज्ञ] का फल पाता और पितृलोक में जाता है। धर्मज्ञ! वहाँ अम्बुमती में, जो परम उत्तम तीर्थ है, जाये। भरतश्रेष्ठ! काशीश्वर के तीर्थों में स्नान करके मनुष्य सब रोगों से मुक्त हो जाता और ब्रह्मलोक में प्रतिष्ठित होता है। भरतवंशी महाराज! वहीं मातृतीर्थ है, जिसमें स्नान करने वाले पुरुष की संतति बढ़ती है और वह कभी क्षीण न होने वाली सम्पति का उपभोग करता है। तदनन्तर नियम से रहकर नियमित भोजन करते हुए सीतवन में जाये। महाराज! वहाँ महान् तीर्थ है, जो अन्यत्र दुर्लभ है। नरेश्वर! यह तीर्थ एक बार जाने या दर्शन करने से ही पवित्र कर देता है। भारत! उसमें केशों को धो लेने मात्र से ही मनुष्य पवित्र हो जाता है। महाराज! वहाँ श्वाविल्लोमापह नामक तीर्थ है।
नरव्याघ्र! उसमें तीर्थपरायण हुए विद्वान ब्राह्मण स्नान करके बड़े प्रसन्न होते हैं। भरतसत्तम! श्वाविल्लोमापनयनतीर्थ में प्रणायाम (योग की क्रिया) करने से श्रेष्ठ द्विज अपने रोएं झाड़ देते हैं तथा राजेन्द्र! वे शुद्धचित्त होकर परमगति को प्राप्त होते हैं। भूपाल! वहीं दशाश्वमेधिक तीर्थ भी है। पुरुषसिंह! उसमें स्नान करके मनुष्य उत्तम गति प्राप्त करता है। राजेन्द्र! तदनन्तर लोकविख्यात मानुषतीर्थ में जाये। राजन्! वहाँ व्याघ्र के बाणों से पीड़ित हुए कृष्णमृग उस सरोवर में गोते लगाकर मनुष्य शरीर पा गये थे, इसीलिये उसका नाम मानुषतीर्थ है। ब्रह्मचर्यपालनपर्वूक एकाग्रचित्त हो उस तीर्थ में स्नान करने वाला मानव सब पापों से मुक्त हो स्वर्गलोक में प्रतिष्ठित होता है। राजन्! मानुषतीर्थ से पूर्व एक कोस की दूरी पर आपगा नाम से विख्यात एक नदी है, जो सिद्धपुरुषों से सेवित है। जो मनुष्य वहाँ देवताओं को पितरों के उद्देश्य से भोजन कराते समय श्यामाक (सांवा) नामक अन्न देता है, उसे महान् धर्मफल की प्राप्ति होती है। वहाँ एक ब्राह्मण को भोजन कराने पर एक करोड़ ब्राह्मणों को भोजन कराने का फल मिलता है। वहाँ स्नान करके देवताओं और पितरों के पूजनपूर्वक एक रात निवास करने से अग्निष्टोम यज्ञ का फल मिलता है। भरतवंशी राजेंद्र! तदनन्तर ब्रह्मा जी के उत्तम स्थान में जाये, जो इस पृथ्वी पर ब्रह्मोदुम्बरतीथ के नाम से प्रसिद्ध है।

वहाँ सप्तऋषि कुण्ड है। नरश्रेष्ठ महाराज! उन कुण्ठों में तथा महात्मा कपिल के केदारतीर्थ में स्नान करने से पुरुष को महान पुण्य की प्राप्ति होती है। वह मनुष्य ब्रह्मा जी से निकट जाकर उनका दर्शन करने से शुद्ध, पवित्रचित्त एवं सब पापों से रहित होकर ब्रह्मलोक में जाता है। कपिल का केदार भी अत्यन्त दुर्लभ है। वहाँ जाने से तपस्या द्वारा सब पाप नष्ट हो जाने के कारण मनुष्य को अन्तर्धान विद्या की प्राप्ति हो जाती है। राजेन्द्र! तदनन्तर लोकविख्यात सरकतीर्थ में जाये। वहाँ कृष्ण पक्ष की चतुर्दशी को भगवान् शंकर का दर्शन करने से मनुष्य सब कामनाओं को प्राप्त कर लेता और स्वर्गलोक में जाता है। कुरुनन्दन! सरक में तीन करोड़ तीर्थ हैं। राजन् वे सब तीर्थ रुद्रकोटि में, कूप में और कुण्डों में हैं। भरतशिरोमणे! वहीं इलास्पदतीर्थ है, जिसमें स्नान और देवता-पितरो का पूजन करने से मनुष्य कभी दुर्गति में नहीं पड़ता और वाजपेय यज्ञ का फल पाता है।
महीपते! वहाँ किदान ओर किंजप्य नामक तीर्थ भी हैं। भारत! उनमें स्नान करने से मनुष्य दान और जप को असीम फल पाता है। कलशीतार्थ में जल का आचमन करके ऋद्धालु और जितेन्द्रिय मानव अग्निष्टोम यज्ञ का फल पाता है। कुरुकुलश्रेष्ठ! सरतीर्थ पूर्व में महात्मा नारद का तीर्थ है, जो अम्बाजन्म के नाम से विख्यात है। भारत! उस तीर्थ में स्नान करके मनुष्य प्राणत्याग के पश्चात् नारद जी की आज्ञा के अनुसार परम उत्तम लोकों में जाता है। शुक्ल पक्ष की दशमी तिथि को पुण्डरीक तीर्थ में प्रवेश करे। राजन् वहाँ स्नान करने से मनुष्य को पुण्डरीकयाग का फल प्राप्त होता है। तदनन्तर तीनों लोकों में विख्यात त्रिविष्टप तीर्थ में जाये। वहाँ वैतरणी नामक पुण्यमयी पापनाशिनी नदी है। उसमें स्नान करके शूलपाणि भगवान् शंकर की पूजा करने से मनुष्य सब पापों से शुद्धचित्त हो परम गति को प्राप्त होता है। राजेन्द्र! वहाँ से फलकीवन नामक उत्तम तीर्थ यात्रा करे। राजन्! देवता लोग फलकीवन में सदा निवास करते हैं और अनेक सहस्र वर्षों तक वहाँ भारी तपस्या में लगे रहते हैं। भारत! दृषद्वती में स्नान करके देवता-पितरों का तर्पण करने से मनुष्य अग्निष्टोम और अतिरात्र यज्ञों का फल पाता है।
भरतसत्तम राजेन्द्र! सर्वदेवतीर्थ में स्नान करने से मानव सहस्र गोदान का फल पाता है। भारत! पाणिखाततीर्थ में स्नान करके देवता-पितरों का तर्पण करने से मनुष्य अग्निष्टोम और अतिरात्र यज्ञों से मिनले वाले फल को प्राप्त करता है; साथ ही वह राजसूय यज्ञ का फल पाता एवं ऋषिलोक में जाता है। राजेन्द्र! तत्पश्चात् परम उत्तम मिश्रकतीर्थ में जाये। महाराज! वहाँ महात्मा व्यास ने द्विजों के लिये सभी तीर्थों का सम्मिश्रण किया है; यह बात मेरे सुनने में आयी है। जो मनुष्य मिश्रकतीर्थ में स्नान करता है, उसका वह स्नान सभी तीर्थों में स्नान करने के समान है। तत्पश्चात् नियमपूर्वक रहते हुए मिताहारी होकर व्यासवन की यात्रा करे। वहाँ मनोजवतीर्थ में स्नान करके मनुष्य सहस्र गोदान का फल पाता है।
मधुवटी में जाकर देवीतीर्थ में स्नान करके पवित्र हुआ मानव वहाँ देवता-पितरों की पूजा करके देवी की आज्ञा के अनुसार सहस्र गोदान का फल पाता है। भारत! कौशिकी और दृषद्वती के संगम में जो नियमित भोजन करते हुए स्नान करता है, वह सब पापों से मुक्त हो जाता है। तत्पश्चात् व्यासस्थली में जाये, जहाँ परम बुद्धिमान् व्यास ने पुत्रशोक से संतप्त हो शरीर त्याग देने का विचार किया था। राजेन्द्र! उस समय उन्हें देवताओं ने पुनः उठाया था, उस स्थल में जाने से सहस्र गोदान का फल मिलता है।

किंदत्त नामक कूप के समीप जाकर एक प्रस्थ अर्थात् सोलह मुट्ठी तिल दान करे। कुरुश्रेष्ठ! ऐसा करने से मनुष्य तीनों ऋणों से मुक्त हो परम सिद्धि को प्राप्त होता है। वेदीतीर्थ में स्नान करने से मनुष्य सहस्र गोदान का फल पाता है। अहन् और सुदिन- ये दो लोकविख्यात तीर्थ हैं। नरश्रेष्ठ! उन दोनों में स्नान करके मनुष्य सूर्यलोक में जाता है। नृपश्रेष्ठ! तदनन्तर तीनों लोकों में विख्यात मृगधूमतीर्थ में जाये और वहाँ गंगाजी में स्नान करे। वहाँ महादेव जी की पूजा करके मनुष्य अश्वमेध यज्ञ का फल पाता है। देवीतीर्थ में स्नान करने से मनुष्य को सहस्र गोदान का फल मिलता है। तत्पश्चात् त्रिलोकविख्यात वामनतीर्थ में जाये। वहाँ विष्णुपद में स्नान और वामन देवता का पूजन करने से मनुष्य सब पापों से शुद्ध हो भगवान् विष्णु के लोक में जाता है। कुलम्पुनतीर्थ में स्नान करके मानव अपने कुल को पवित्र कर देता है।
नरव्याघ्र तदनन्तर पवनह्नद में स्नान करे। वह मरुद्गणों का उत्तम तीर्थ है। वहाँ स्नान करने से मानव विष्णुलोक में प्रतिष्ठित होता है। नरश्रेष्ठ! शालिहोत्र के शालिसूर्य नामक तीर्थ में विधिपूर्वक स्नान करके मनुष्य सहस्र गोदान का फल पाता है। भरतसत्तम नरश्रेष्ठ! श्रीकुंज नामक सरस्वती तीर्थ में स्नान करने से मानव अग्निष्टोम यज्ञ का फल प्राप्त कर लेता है। कुरुश्रेष्ठ! तत्पश्चात् नैमिषकुंज की यात्रा करे। राजेन्द्र! कहते हैं, नैमिषारण्य के प्रवासी तपस्वी ऋषि पहले कभी तीर्थयात्रा के प्रसंग से कुरुक्षेत्र में गये। भरतश्रेष्ठ! उसी समय उन्होंने सरस्वतीकुंज का निर्माण किया था (वही नैमिषकुंज कहलाता है)। वह ऋषियों का स्थान है, जो उनके लिये महान् संतोषजनक है। उस कुंज में स्नान करके मनुष्य अग्निष्टोम यज्ञ का फल पाता है। धर्मज्ञ! तदनन्तर परम उत्तम कन्यातीर्थ की यात्रा करे। कन्यातीर्थ में स्नान करने से मानव सहस्र गोदान का फल पाता है।
राजेन्द्र! तदनन्तर परम उत्तम ब्रह्मतीर्थ में जाये। वहाँ स्नान करने से ब्राह्मणेतर वर्ण मनुष्य भी ब्राह्मणत्व लाभ करता है। ब्राह्मण होने पर शुद्धचित्त हो वह परम गति को प्राप्त कर लेता है। नरश्रेष्ठ! तत्पश्चात् उत्तम सोमतीर्थ की यात्रा करे। राजन्! वहाँ स्नान करने से मानव सोमलोक को जाता है। नरेश्वर! इसके बाद सप्तसारस्वत नामक तीर्थ की यात्र करे, जहाँ लोकविख्यात महर्षि मंकणक को सिद्धि प्राप्त हुई थी। राजन् हमारे सुनने में आया है कि वह पहले कभी महर्षि मंकणक के हाथ में कुश का अग्रभाग गड़ गया, जिससे उनके हाथ में घाव हो गया।
महाराज! उस समय उस हाथ से शाक का रस चूने लगा। शाक का रस चूता देख महर्षि हर्षवेश से मतवाले हो नृत्य करने लगे। वीर! उनके नृत्य करते समय उनके तेज से मोहित हो सारा चराचर जगत् नृत्य करने लगा। राजन्! नरेश्वर! उस समय ब्रह्मा आदि देवता तथा तपोधन महर्षिगण-सबने मंकणक मुनि के विषय में महादेव जी से निवेदन किया- ‘देव! आप कोई ऐसा उपाय करें, जिससे इनका वह नृत्य बन्द हो जाये।’ महादेव जी देवताओं के हित की इच्छा से हर्षाविश से नाचते हुए मुनि के पास गये और इस प्रकार बोले- ‘धर्मज्ञ महर्षे! मुनिप्रवर! आप किसलिये नृत्य कर रहे हैं? आज आपके इस हर्षतिरेक का क्या कारण है?'

ऋषि ने कहा- द्विजश्रेष्ठ! ब्रह्मन! मैं धर्म के मार्ग पर स्थिर रहने वाला तपस्वी हूँ। मेरे हाथ से यह शाक का रस चू रहा है। क्या आप इसे नहीं देखते? इसी को देखकर मैं महान् हर्ष से नाच रहा हूँ।' महर्षि राग से मोहित हो रहे थे। महादेव जी ने उनकी बात सुनते हुए हंसते हुए कहा- ‘विप्रवर! मुझे तो यह देखकर कोई आश्चर्य नहीं हो रहा है। मेरी ओर देखिये।' नरश्रेष्ठ! निष्पाप राजेन्द्र! ऐसा कहकर परम बुद्धिमान् महादेव जी ने अगुंली के अग्रभाग से अपने अंगूठे को ठोंका। राजन्! उनके चोट करने पर उस अंगूठे से बर्फ के समान सफेद भस्म गिरने लगा। महाराज! यह अद्भुत बात कहकर मुनि लज्जित हो महादेव जी के चरणों मे पड़ गये और उन्होंने दूसरे किसी देवता को महादेव जी से बढकर नहीं मानने का निश्चय किया। वे बोले- ‘भगवन्! देवता और असुरों सहित सम्पूर्ण जगत् के आश्रय आप ही हैं। त्रिशूलधारी महेश्वर! आपने ही चराचर जीवों सहित सम्पूर्ण त्रिलोक को उत्पन्न किया है। फिर प्रलय काल आने पर आप ही सब जीवों को अपना ग्रास बना लेते हैं। देवता भी आपके स्वरूप को नहीं जान सकते, फिर मेरी तो बात ही क्या है? अनघ! ब्रह्मा आदि सब देवता आप ही में दिखायी देते हैं। इस जगत् के करने और कराने वाले सब कुछ आप ही हैं। आपके प्रसाद से सब देवता यहाँ निर्भय और प्रसन्न रहते हैं।’
इस प्रकार स्तुति करके ऋषि ने फिर महादेव जी से कहा- ‘महादेव! आपकी कृपा से मेरी तपस्या नष्ट न हो।’
तब महादेव जी ने प्रसन्नचित्त हो महर्षि से कहा- ‘ब्रहान्! मेरे प्रसाद से आपकी तपस्या हजार गुनी बढ़े। महामुने! मैं तुम्हारे साथ इस आश्रम में रहूंगा। जो सप्तसारस्वत तीर्थ में स्नान करके मेरी पूजा करेंगे, उनके लिये इहलोक और परलोक में कोई भी वस्तु दुलर्भ नहीं होगी। इतना ही नहीं, वे सरस्वती के लोक में जायेंगे, इसमें संशय नहीं है।’ एंसा कहकर महादेव जी वहीं अन्तर्धान हो गये। तदनन्तर तीनों लोकों के विख्यात औशनस तीर्थ की यात्रा करे, जहाँ ब्रह्मा आदि देवता तथा तपस्वी ऋषि रहते हैं।
भारत! शुक्राचार्य जी का प्रिय करने के लिये भगवान् कार्तिकेय भी वहाँ सदा तीनों संध्याओं के समय उपस्थित रहते हैं। कपालमोचनतीर्थ सब पापों से छुड़ाने वाला है! नरश्रेष्ठ! वहाँ स्नान करके मनुष्य सब पापों से मुक्त हो जाता है। नरश्रेष्ठ! वहाँ से अग्नितीर्थ को जाये। उसमें स्नान करने से मनुष्य अग्निलोक में जाता और अपने कुल का उद्धार कर देता हैं। भरतसत्तम! वहीं विश्वामित्रतीर्थ है। नरश्रेष्ठ! वहाँ स्नान करने से ब्राह्मणत्व की प्राप्ति होती है। नरश्रेष्ठ! ब्रह्मयोनि तीर्थ में जाकर पवित्र एवं जितात्मा पुरुष वहाँ स्नान करने से ब्रह्मलोक प्राप्त कर लेता है। साथ ही, अपने कुल की सात पीढ़ियों तक को पवित्र कर देता है, इसमें संशय नहीं है। राजेन्द्र! तदनन्तर कार्तिकेय के त्रिभुवनविख्यात पृथूदक तीर्थ की यात्रा करे और वहाँ स्नान करके देवताओं तथा पितरों की पूजा में संलग्न रहे। भारत! स्त्री हो या पुरुष, उसने मानव-बुद्धि से अनजान में या-जानबूझकर जो कुछ भी पापकर्म किया है, वह सब पृथूदकतीर्थ में स्नान करने मात्र से नष्ट हो जाता है और तीर्थसेवी पुरुष को अश्वमेध यज्ञ के फल एवं स्वर्गलोक की प्राप्ति होती है।

कुरुक्षेत्र तीर्थ को सबसे पवित्र कहते हैं, कुरुक्षेत्र से भी पवित्र है सरस्वती नदी, सरस्वती से भी पवित्र है उसका तीर्थ और उन तीर्थों से भी पवित्र हैं पृथूदक। वह सब तीर्थों में उत्तम है, जो पृथूदक तीर्थ में जपपरायण होकर अपने शरीर का त्याग करता है, उसे पुनमृर्त्यु का भय नहीं होता। यह बात भगवान् सनत्कुमार तथा महात्मा व्यास ने कही है। राजन्! इस प्रकार तीर्थयात्री नियमपूर्वक पृथूदक तीर्थ की यात्रा करे। कुरुश्रेष्ठ! पृथूदक से श्रेष्ठतम तीर्थ दूसरा कोई नहीं है। वही मेध्य, पवित्र और पावन है, इसमें संशय नहीं है। भरतश्रेष्ठ! वहीं मधुस्वत तीर्थ है। राजन्! उसमें स्नान करने से मनुष्य को सहस्र गोदान का फल मिलता है।
राजेन्द्र! तदनन्तर क्रमशः लोकविख्यात सरस्वती अरुणासंगम नामक पवित्र तीर्थ की यात्रा करे। वहाँ स्नान करके तीन रात उपवास करने से ब्रह्महत्या से छुटकारा मिल जाता है। इतना ही नहीं, वह मनुष्य अग्निष्टोम और अतिरात्र यज्ञों से मिलने वाले फल को भी पा लेता है। भरतश्रेष्ठ! वह अपने कुल की सात पीढ़ियों को पवित्र कर देता है।। कुरुकुलशिरोमणे! वहीं अर्धकील नामक तीर्थ है, जिसे पूर्वकाल में दर्भी मुनि ने ब्राह्मणों पर कृपा करने के लिये प्रकट किया था। वहाँ व्रत, उपनयन और उपवास करने से मनुष्य कर्मकाण्ड और मन्त्रों का ज्ञाता ब्राह्मण होता है, इसमें संशय नहीं है। नरश्रेष्ठ! क्रियाविहीन और मन्त्रहीन पुरुष भी उसमें स्नान करके व्रता का पालन करने से विद्वान होता है, यह बात प्राचीन महर्षियों ने प्रत्यक्ष देखी है। दर्भी मुनि वहाँ चार समुद्रों को भी ले आये हैं। नरश्रेष्ठ! उसमें स्नान करने वाला मनुष्य कभी दुर्गति में नहीं पड़ता और उसे चार हजार गोदान का भी फल प्राप्त होता है। धर्मज्ञ! तदनन्तर वहाँ से शतसहस्र और साहस्रक तीर्थों की यात्रा करे। वे दोनों लोकविख्यात तीर्थ हैं। उसमें स्नान करने से मनुष्य को सहस्र गोदान का फल प्राप्त होता है। वहाँ किये हुए दान अथवा उपवास का महत्त्व अन्यत्र से सहस्र गुना अधिक है।
राजेन्द्र! वहाँ से उत्तम रेणुकातीर्थ की यात्रा करे। पहले उस तीर्थ में स्नान करे; फिर देवताओं और पितरों की पूजा में तत्पर हो जाये। इससे तीर्थयात्री सब पापों से शुद्ध हो अग्निष्टोम यज्ञ का फल पाता है। विमोचनतीर्थ में स्नान और आचमन करके क्रोध और इन्द्रियों को काबू में रखने वाला मनुष्य प्रतिग्रहजनित सारे दोषों से मुक्त हो जाता है। वहाँ योगेश्वर एवं वृषभध्वज स्वयं भगवान् शिव निवास करते हैं। उन देवेश्वर की पूजा करके मनुष्य वहाँ जाने मात्र से सिद्ध हो जाता है। वहीं तैजस नामक वरुण देवता सम्बन्धी तीर्थ है, जो अपने तेज से प्रकाशित होता है। जहाँ ब्रह्मा आदि देवताओं तथा तपस्वी ऋषियों ने कार्तिकेय को देवसेनापति के पद पर अभिषिक्त किया था।
कुरुश्रेष्ठ! तैजसतीर्थ के पूर्वभाग में कुरुतीर्थ है। जो मनुष्य ब्रह्मचर्य पालन और इन्द्रियसंयमपूर्वक कुरुतीर्थ में स्नान करता है, वह सब पापों से शुद्ध होकर ब्रह्मलोक में जाता है। तदनन्तर नियमपरायण हो नियमित भोजन करते हुए स्वर्गद्वार को जाये। उस तीर्थ के सेवन से मनुष्य स्वर्गलोक पाता और ब्रह्मलोक में जाता है। नरेश्वर! तदनन्तर तीर्थसेवी पुरुष अनरकतीर्थ में जाये। राजन् उसमें स्नान करने से मनुष्य कभी दुर्गति में नहीं पड़ता। महीपते! पुरुषसिंह! वहाँ स्वंय ब्रह्मा नारायण आदि देवताओं के साथ नित्य निवास करते हैं।

कुरुश्रेष्ठ! महाराज! वहाँ रुद्रपत्नी दुर्गाजी का स्थान भी है। उस देवी के निकट जाने से मनुष्य कभी दुर्गति में नहीं पड़ता। महाराज! वहीं विश्वनाथ उमावल्लभ महादेव जी का स्थान है। वहाँ की यात्रा करके मनुष्य सब पापों से छूट जाता है। शत्रुदमन महाराज! पद्मनाथ भगवान् नारायण के निकट जाकर (उनका दर्शन करके) मनुष्य तेजस्वी रूप धारण करके भगवान् विष्णु के लोक में जाता है। पुरुषरत्न! सब देवताओं के तीथों में स्नान करके मनुष्य सब दुःखों से मुक्त हो चन्द्रमा के समान प्रकाशित होता है। नरेश्वर! तदनन्तर तीर्थसेवी पुरुष स्वस्तिपुर में जाये, उनकी परिक्रमा करने से सहस्र गोदान का फल मिलता है। तत्पश्चात् पावनतीर्थ में जाकर देवताओं और पितरों का तर्पण करे। भारत! ऐसा करने वाले पुरुष को अग्निष्टोम यज्ञ का फल मिलता है। भरतश्रेष्ठ! वहीं गंगाह्नद नामक कूप है। भूपाल! उस कूप में तीन करोड़ तीर्थों का वास है। राजन्! उसमें स्नान करके मानव स्वर्गलोक में जाता है।
जो मनुष्य आपगा में स्नान करके महादेव जी की पूजा करता है, वह गणपति पद पाता और अपने कुल का उद्धार कर देता है। तदनन्तर त्रिभुवनविख्यात स्थाणुवटतीर्थ में जाये, वहाँ स्नान करके रात भर निवास करने वाला मनुष्य रुद्रलोक में जाता है। तदनन्तर बहरीपाचन नाम से प्रसिद्ध वसिष्ठ के आश्रम पर जाये और वहाँ तीन रात उपवासपूर्वक रहकर बेर का फल खाये। जो मनुष्य वहाँ बारह वर्षों तक भलीभाँति त्रिरात्रोपवासपूर्वक बेर का फल खाता है, वह उन्हीं वसिष्ठ के समान होता है। राजन्! नरेश्वर! तीर्थसेवी मनुष्य रुद्रमार्ग में जाकर एक दिन-रात उपवास करे। इससे वह इन्द्रलोक में प्रतिष्ठित होता है। तदनन्तर एकरात्रतीर्थ में जाकर मनुष्य नियमपूर्वक और सत्यवादी होकर एक रात निवास करने पर ब्रह्मलोक में पूजित होता है। राजेन्द्र! तत्पश्चात् उस त्रैलोकविख्यात तीर्थ में जाये, जहाँ तेजोराशि महात्मा सूर्य का आश्रम है। उसमें स्नान करके सूर्यदेव की पूजा करने से मनुष्य सूर्य के लोक में जाता और अपने कुल का उद्धार करता है।
नरेश्वर! सोमतीर्थ में स्नान करके तीर्थसेवी मानव सोमलोक को प्राप्त कर लेता है, इसमें संशय नहीं है। धर्मज्ञ राजन्! तदनन्तर महात्मा दधीच के लोकविख्यात परम पुण्यमय, पावन तीर्थ की यात्रा करे। जहाँ तपस्या के भण्डार सरस्वतीपुत्र अंगिरा का जन्म हुआ। उस तीर्थ में स्नान करने से मनुष्य अश्वमेध यज्ञ का फल पाता है और सरस्वती लोक को प्राप्त होता है, इसमें संशय नहीं है। तदनन्तर नियमपूर्वक रहकर ब्रह्मचर्य का पालन करते हुए कन्याश्रम तीर्थ में जाये। राजन्! वहाँ तीन रात उपवास करके नियमपूर्वक नियमित भोजन करने से सौ दिव्य कन्याओं की प्राप्ति होती है और वह मनुष्य स्वर्गलोक में जाता है। धर्मज्ञ! तदनन्तर वहाँ से संनिहतीतीर्थ की यात्रा करे। उस तीर्थ में ब्रह्मा आदि देवता और तपोधन महर्षि प्रतिमास महान् पुण्य से सम्पन्न होकर जाते हैं। सूर्यग्रहण के समय संनिहती में स्नान करने से सौ अश्वमेध यज्ञों का अभीष्ट एवं शास्वत फल प्राप्त होता है। पृथ्वी पर और आकाश में जितने तीर्थ, नदी, ह्नद, तड़ाग, सम्पूर्ण झरने, उदपान, बावली, तीर्थ और मंदिर हैं, वे प्रत्येक मास की अमावस्या को संनिहती में अवश्य पधारेंगे। तीथों का संघात या समूह होने के कारण ही वह संनिहती नाम से विख्यात है।

राजन्! उसमें स्नान और जलपान करके मनुष्य स्वर्गलोक में प्रतिष्ठित होता है। जो सूर्यग्रहण के समय अमावस्या को वहाँ पितरों का श्राद्ध करता है, उसके पुण्यफल का वर्णन सुनो।
भलीभाँति सम्पन्न किये हुए सहस्र अश्वमेध यज्ञों का जो फल होता है, उसे मनुष्य उस तीर्थ में स्नान मात्र करके अथवा श्राद्ध करके पा लेता है। स्त्री या पुरुष ने जो कुछ भी दुष्कर्म किया हो, वह सब वहाँ स्नान करने मात्र से नष्ट हो जाता है; इसमें संशय नहीं है। वह पुरुष कमल के समान रंग वाले विमान द्वारा ब्रह्मलोक में जाता है। तदनन्तर मचक्रुक नामक द्वारपाल यक्ष को प्रणाम करके कोटितीर्थ में स्नान करने से मनुष्य को प्रचुर सुवर्ण राशि की प्राप्ति होती है।
धर्मज्ञ भरतश्रेष्ठ! वहीं गंगाह्नद नामक तीर्थ है, उसमें ब्रह्मचर्यपालनपर्वूक एकाग्रचित्त हो स्नान करे, इससे मनुष्य को राजसूय और अश्वमेध यज्ञों द्वारा मिलने वाले फल की प्राप्ति होती है। भूण्डल के निवासियों के लिये नैमिष, अंतरिक्ष निवारियों के लिये पुष्कर और तीनों लोकों के निवासियों के लिये कुरुक्षेत्र विशिष्टि तीर्थ हैं।
कुरुक्षेत्र से वायु द्वारा उड़ायी हुई धूल भी पापी से पापी मनुष्य पर पड़ जाये तो उसे परमगति को पहुँचा देती है। सरस्वती से दक्षिण, दृषद्वती से उत्तर कुरुक्षेत्र में जो लोग निवास करते हैं, वे मानों स्वर्गलोक में बसते हैं।
‘मैं कुरुक्षेत्र में जाऊंगा, कुरुक्षेत्र में निवास करूंगा', ऐसी बात एक बार मुंह से कह देने पर भी मनुष्य सब पापों से मुक्त हो जाता है।
कुरुक्षेत्र ब्रह्मा जी की वेदी है, इस पुण्य क्षेत्र का ब्रह्मर्षिगण सेवन करते हैं। जो मानव उसमें निवास करते हैं, वे किसी प्रकार शोकजनक अवस्था में नहीं पड़ते। तरन्तुक और अरन्तुक के तथा रामह्नद और मचक्रुक के बीच का जो भूभाग है, वही कुरुक्षेत्र एवं समन्तपंचक है। इसे ब्रह्मा जी की उत्तरवेदी कहते हैं।

पुलस्त्य जी कहते हैं- महाराज! तदनन्तर परम उत्तम धर्मतीर्थ की यात्रा करे, जहाँ महाभाग धर्म ने उत्तम तपस्या की थी। राजन्! उन्होंने ही अपने नाम से विख्यात पुण्य तीर्थ की स्थापना की है। वहाँ स्नान करने से मनुष्य धर्मशील एवं एकाग्रचित्त होता है और अपने कुल की सावतीं पीढ़ी तक के लोगों को पवित्र कर देता है; इसमें संशय नहीं है। राजेन्द्र! तदनन्तर उत्तम ज्ञानपावन तीर्थ में जाये। वहाँ जाने से मनुष्य अग्निष्टोम यज्ञ का फल पाता और मुनिलोक में जाता है। राजन्! तत्पश्चात् मानव सौगंधिक वन में जाये। वहाँ ब्रह्मा आदि देवता, तपोधन ऋषि, सिद्ध, चारण, गन्धर्व, किन्नर और बड़े-बड़े नाग निवास करते हैं। उस वन में प्रवेश करते ही मानव सब पापों से मुक्त हो जाता है। उससे आगे सरिताओं में श्रेष्ठ और नदियों में उत्तम नदी परम पुण्यमयी सरस्वती देवी का उद्गम स्थान है, जहाँ वे प्लक्ष (पकड़ी) नामक वृक्ष की जड़ से टपक रही हैं।
राजन्! वहाँ बांबी से निकले हुए जल में स्नान करना चाहिये। वहाँ देवताओं तथा पितरों की पूजा करने से मनुष्य को अश्वमेध यज्ञ का फल मिलता है। वहीं ईशनाध्युषित नामक परम दुर्लभ तीर्थ है। जहाँ बांबी का जल है, वहाँ से इसकी दूरी छः शम्यानिपात[1] है। यह निश्चित माप बताया गया है। नरश्रेष्ठ! उस तीर्थ में स्नान करने से मनुष्य को सहस्र कपिला दान और अश्वमेध यज्ञ का फल प्राप्त होता है; इसे प्राचीन ऋषियों ने प्रत्यक्ष अनुभव किया है। भारत! पुरुषरत्न! सुगन्धा, शतकुम्भा तथा पंचयज्ञा तीर्थ में जाकर मानव स्वर्गलोक में प्रतिष्ठित होता है। भरतकुलतिलक! वहीं त्रिशूलखात नामक तीर्थ है; वहाँ जाकर स्नान करे और देवताओं तथा पितरों की पूजा में लग जाये। ऐसा करने वाला मनुष्य देहत्याग के अनन्तर गणपति-पद प्राप्त कर लेता है, इसमें संशय नहीं है। राजेन्द्र! वहाँ से परमदुर्लभ देवीस्थान की यात्रा करे, वह देवी तीनों लोकों में शाकम्भरी नाम से विख्यात है।
नरेश्वर! कहते हैं उत्तम व्रत का पालन करने वाली उस देवी ने एक हजार दिव्य वर्षों तक एक-एक महीने पर केवल शाक का आहार किया था। देवी की भक्ति से प्रभावित होकर बहुत-से तपोधन महर्षि वहाँ आये। भारत! उस देवी ने उन महर्षियों का आतिथ्य-सत्कार भी शोक में ही किया था। भारत! तब से उस देवी का ‘शाकम्भरी’ ही नाम प्रसिद्ध हो गया। शाकम्भरी के समीप जाकर मनुष्य ब्रह्मचर्यपालनपूर्वक एकाग्रचित्त और पवित्र हो वहाँ तीन रात तक शाक खाकर रहे तो बारह वर्षों तक शाकाहारी मनुष्य को पुण्य प्राप्त होता है, वह उसे देवी की इच्छा से (तीन ही दिनों में) मिल जाता है। तदनन्तर त्रिभुवनविख्यात सुवर्णतीर्थ की यात्रा करे। वहाँ पूर्वकाल में भगवान् विष्णु ने रुद्रदेव की प्रसन्नता के लिये उनकी अराधना की और उनसे अनेक देवदुर्लभ उत्तम वर प्राप्त किये।
भारत! उस समय संतुष्टचित्त त्रिपुरारि शिव ने श्रीविष्णु से कहा- 'श्रीकृष्ण! तुम मुझे लोक में अत्यन्त प्रिय होओगे। संसार में सर्वत्र तुम्हारी ही प्रधानता होगी, इसमें संशय नहीं है।’ राजेन्द्र! उस तीर्थ मे जाकर भगवान् शंकर की पूजा करने से मनुष्य अश्वमेध यज्ञ का फल पाता और गणपति पद प्राप्त कर लेता है। वहाँ से मनुष्य धूमावतीतीर्थ को जाये और तीन रात उपवास करे। इससे वह निःसंदेह मनोवांछित कामनाओं को प्राप्त कर लेता है।

नरेश्वर! देवी से दक्षिणार्थ भाग में रथावर्त नामक तीर्थ है। धर्मज्ञ! जो श्रद्धालु एवं जितेन्द्रिय पुरुष उस तीर्थ की यात्रा करता है, वह महादेव जी के प्रसाद से परम गति प्राप्त कर लेता है। भरतश्रेष्ठ! तदनन्तर महाप्राज्ञ पुरुष उस तीर्थ की परिक्रमा करके धारा की यात्रा करे, जो सब पापों से छुड़ाने वाली है। नरव्याघ्र! नराधिप! वहाँ स्नान करके मनुष्य कभी शोक में नहीं पड़ता है। धर्मज्ञ! वहाँ से महापर्वत हिमालय को नमस्कार करके गंगाद्वार (हरिद्वार) की यात्रा करे, जो स्वर्गद्वार के समान है; इसमें संशय नहीं है। वहाँ एकाग्रचित्त हो कोटितीर्थ में स्नान करे। ऐसा करने वाला मनुष्य पुण्डरीक यज्ञ का फल पाता और अपने कुल का उद्धार करता है।
वहाँ एक रात निवास करने से सहस्र गोदान का फल मिलता है। सप्तगंग, त्रिकगंग और शक्रावर्ततीर्थ में विधिपूर्वक देवताओं तथा पितरों का तर्पण करने वाला मनुष्य पुण्यलोक में प्रतिष्ठित होता है। तदनन्तर कनखल में स्नान करके तीन रात उपवास करने वाला मनुष्य अश्वमेध यज्ञ का फल पाता और स्वर्गलोक में जाता है। नरेश्वर! उसके बाद तीर्थसेवी मनुष्य कपिलवट तीर्थ में जाये। वहाँ रातभर उपवास करने से उसे सहस्र गोदान का फल मिलता है। राजेन्द्र! कुरुश्रेष्ठ! वहीं नागराज महात्मा कपिल का तीर्थ है, जो सम्पूर्ण लोकों में विख्यात है। महाराज! वहाँ नागतीर्थ में स्नान करना चाहिये। इससे मनुष्य को सहस्र कपिला दान का फल प्राप्त होता है। तत्पश्चात् शान्तनु के उत्तम तीर्थ ललितक में जाये। राजन्! वहाँ स्नान करने से मनुष्य कभी दुर्गति में नहीं पड़ता।
जो मनुष्य गंगा-यमुना के बीच संगम (प्रयाग) में स्नान करता है, उसे दस अश्वमेध यज्ञों का फल मिलता है और वह अपने कुल का उद्धार कर देता है। राजेन्द्र! तदनन्तर लोकविख्यात सुगन्धातीर्थ की यात्रा करे। इससे सब पापों से विशुद्धचित्त हुआ मानव ब्रह्मलोक में पूजित होता है। नरेश्वर! तदनन्तर तीर्थसेवी पुरुष रुद्रावर्ततीर्थ में जाये। राजन्! वहाँ स्नान करके मनुष्य स्वर्गलोक में जाता है। नरश्रेष्ठ! गंगा और सरस्वती के संगम में स्नान करने से मनुष्य अश्वमेध यज्ञ का फल पाता और स्वर्गलोक में जाता है। भगवान् भद्रकर्णेश्वर के समीप जाकर विधिपूर्वक उनकी पूजा करने वाला पुरुष कभी दुर्गति में नहीं पड़ता और स्वर्गलोक में पूजित होता है। नरेन्द्र! तत्पश्चात् तीर्थसेवी मानव कुब्जाम्रक तीर्थ में जाये। वहाँ उसे सहस्र गोदान का फल मिलता है और अंत में वह स्वर्गलोक को जाता है।
नरपते! तत्पश्चात् तीर्थसेवी अरुन्धतीवट के समीप जाये और सामुद्रकतीर्थ में स्नान करके ब्रह्मचर्यपालनपूर्वक एकाग्रचित्त हो तीन रात उपवास करे। इससे मनुष्य अश्वमेध यज्ञ और सहस्र गोदान का फल पाता तथा उसके कुल का उद्धार कर देता है। तदनन्तर ब्रह्मचर्यपालनर्पूवक चित्त को एकाग्र करके ब्रह्मवर्ततीर्थ में जाये। इससे वह अश्वमेध यज्ञ का फल पाता और सोमलोक को जाता है। यमुनाप्रभव नामक तीर्थ में जाकर यमुना जल में स्नान करके अश्वमेध यज्ञ का फल पाकर मनुष्य स्वर्गलोक में प्रतिष्ठित होता है। दर्वीसंक्रमण नामक त्रिभुवनपूजित तीर्थ में जाने से तीर्थयात्री अश्वमेध यज्ञ का फल पाता और स्वर्गलोक में जाता है। सिंधु के उद्गम स्थान में, जो सिद्ध-गन्धवों द्वारा सेवित है, जाकर पांच रात उपवास करने से प्रचुर सुवर्ण राशि की प्राप्ति होती है। तदनन्तर मनुष्य परम दुर्गम वेदीतीर्थ में जाकर अश्वमेध यज्ञ का फल पाता और स्वर्गलोक में जाता है।

भरतनन्दन! ऋषिकुल्या एवं वासिष्ठतीर्थ में जाकर स्नान आदि करके वासिष्ठी को लांघकर जाने वाले क्षत्रिय आदि सभी वर्णों के लोग द्विजाति हो जाते हैं। ऋषिकुल्या में जाकर स्नान करके पापरहित मानव देवताओं और पितरों की पूजा करके ऋषिलोक में जाता है। नरेश्वर! यदि मनुष्य भृगुतुंग में जाकर शाकाहारी हो वहाँ एक मास तक निवास करे तो उसे अश्वमेध यज्ञ का फल प्राप्त होता है। वीरप्रमोक्षतीर्थ में जाकर मनुष्य उस पापों से छुटकारा पा जाता है। भारत! कृत्तिका और मघा के तीर्थ में जाकर मानव अग्निष्टोम और अतिरात्र यज्ञों का फल पाता है। वहीं प्रातः-संध्या के समय परम उत्तम विद्यातीर्थ में जाकर स्नान करने से मनुष्य जहां-कहीं भी विद्या प्राप्त कर लेता है। जो सब पापों से छुड़ाने वाले महाश्रमतीर्थ में एक समय उपवास करके एक रात वहीं निवास करता है, उसे शुभ लोकों की प्राप्ति होती है। जो छठे समय उपवासपूर्वक एक मास तक महालयतीर्थ में निवास करता है, वह सब पापों से शुद्धचित्त हो प्रचुर सुवर्ण राशि प्राप्त करता है। साथ ही दस पहले की और दस बाद की पीढ़ियों का भी उद्धार कर देता है।
तत्पश्चात् ब्रह्मा जी के द्वारा सेवित वेतसिकातीर्थ में जाकर मनुष्य अश्वमेध यज्ञ का फल पाता और शुक्राचार्य के लोक में जाता है। इसके बाद इन्द्रियसंयम और ब्रह्मचर्य के पालनपूवर्क ब्राह्मणीतीर्थ में जाने से मनुष्य कमल के समान कांति वाले विमान द्वारा ब्रह्मलोक में जाता है। तदनन्तर सिद्धसेवित पुण्यमय नैमिष (नैमिषारण्य) तीर्थ में जाये। वहाँ देवताओं के साथ ब्रह्मा जी नित्य निवास करते हैं। नैमिषी खोज करने वाले पुरुष का आधा पाप उसी समय नष्ट हो जाता है और उसमें प्रवेश करते ही वह सारे पापों से छुटकारा पा जाता है। धीर पुरुष तीर्थसेवन में तत्पर हो एक मास तक नैमिष में निवास करे। पृथ्वी में जितने तीर्थ है, वे सभी नैमिष में विद्यमान हैं। भारत! जो वहाँ स्नान करके नियमपालनपूर्वक नियमित भोजन करता है, वह गोमेध यज्ञ का फल पाता है। भरतश्रेष्ठ! अपने कुल की सात पीढ़ियों का भी वह उद्धार कर देता है। जो नैमिष में उपवासपूर्वक प्राणत्याग करता है, वह सब लोकों में आनंद का अनुभव करता है; ऐसा मनीषी पुरुषों का कथन है।
नृपश्रेष्ठ! नैमिषीतीर्थ नित्य, पवित्र और पुण्यजनक है। गंगोदतीर्थ में जाकर तीन रात उपवास करने वाला मनुष्य वाजपेय यज्ञ का फल पाता और सदा के लिये ब्रह्मीभूत हो जाता है। सरस्वती तीर्थ में जाकर देवता और पितरों का तर्पण करे। इससे तीर्थयात्री सारस्वत लोकों में जाकर आनंद का भागी होता है; इसमें संशय नहीं हैं। तदनन्तर बाहुदा-तीर्थ में जाये और ब्रह्मचर्यपालनपूर्वक एकाग्रचित्त हो वहाँ एक रात उपवास करे; इससे वह स्वर्गलोक में प्रतिष्ठित होता है कुरुनन्दन! उसे देवसत्र यज्ञ का भी फल प्राप्त होता है। वहाँ से क्षीरवती नामक पुण्यतीर्थ में जाये, जो अत्यन्त पुण्यात्मा पुरुषों से भरी हुई है। वहाँ स्नान करके देवता और पितरों के पूजन में लगा हुआ मनुष्य वाजपेय यज्ञ का फल पाता है। वहीं विमलाशोक नामक उत्तम तीर्थ है, वहाँ जाकर ब्रह्मचर्यपालनपर्वूक एकाग्रचित्त हो एक रात निवास करने से मनुष्य स्वर्गलोक में प्रतिष्ठित होता है। वहाँ से सरयू के उत्तम तीर्थ गोप्रतार में जाये। महाराज! वहाँ अपने सेवकों, सैनिकों और वाहनों के साथ गोते लगाकर उस तीर्थ के प्रभाव से वे वीर श्रीरामचन्द्र जी अपने नित्यधाम को पधारे थे।

भरतनन्दन! नरेश्वर! उस सरयू के गोप्रतारतीर्थ में स्नान करके मनुष्य श्रीरामचन्द्र जी की कृपा और उद्योग से सब पापों से शुद्ध होकर स्वर्गलोक में सम्मानित होता है। कुरुनन्दन! गोमती के रामतीर्थ में स्नान करके मनुष्य अश्वमेध यज्ञ का फल पाता और अपने कुल को पवित्र कर देता है। भरतकुलभूषण! वहीं शतसाहस्रकतीर्थ है। उसमें स्नान करके नियमपालनपूर्वक नियमित भोजन करते हुए मनुष्य सहस्र गोदान का फल प्राप्त करता है। राजेन्द्र! वहाँ से परम उत्तम भर्तृस्थान को जाये। वहाँ जाने से मनुष्य को अश्वमेध यज्ञ का फल प्राप्त होता है। राजन्! मनुष्य कोटितीर्थ में स्नान करके कार्तिकेय जी का पूजन करने से सहस्र गोदान का फल पाता है और तेजस्वी होता है।
तदनन्तर वाराणसी (काशी) तीर्थ में जाकर भगवान् शंकर की पूजा करे और कपिलाह्नद में गोता लगाये; इससे मनुष्य को राजसूय यज्ञ का फल प्राप्त होता है। कुरुश्रेष्ठ! अविमुक्त तीर्थ में जाकर तीर्थसेवी मनुष्य देवदेव महादेव जी का दर्शन मात्र करके ब्रह्महत्या से मुक्त हो जाता है। वहीं प्राणोत्सर्ग करके मनुष्य मोक्ष प्राप्त कर लेता है। राजेन्द्र! गोमती और गंगा के लोकविख्यात संगम के समीप मार्कण्डेय जी का दुर्लभ तीर्थ है। उसमें जाकर मनुष्य अग्निष्टोम यज्ञ का फल पाता और अपने कुल का उद्धार कर देता है। वहाँ तीनों लोकों में विख्यात अक्षयवट है। उनके समीप पितरों के लिये दिया हुआ सब कुछ अक्षय बताया जाता है। महानदी में स्नान करके जो देवताओं और पितरों का तर्पण करता है, वह अक्षय लोकों को प्राप्त होता और अपने कुल का उद्धार कर देता है। तदनन्तर धर्मारण्य से सुशोभित ब्रह्मसरोवर की यात्रा करके वहाँ एक रात प्रातःकाल तक निवास करने से मनुष्य ब्रह्मलोक को प्राप्त कर लेता है।
ब्रह्मा जी ने उस सरोवर में एक श्रेष्ठ यूप की स्थापना की थी। इसकी परिक्रमा करने से मानव वाजपेय यज्ञ का फल पा लेता है। राजेन्द्र! वहाँ से लोकविख्यात धेनुतीर्थ को जाये। महाराज! वहाँ एक रात रहकर तिल की गौ का दान करे। इससे तीर्थयात्री पुरुष सब पापों से शुद्धचित्त हो निश्चय ही सोमलोक में जाता है। राजन्! वहाँ एक पर्वत पर चरने वाली बछड़े सहित कपिला गौ का विशाल चरणचिह्न आज भी अंकित है। भरतनन्दन! बछड़े सहित उन गौ के चरणचिह्न आज भी वहाँ देखे जाते हैं। भारत! नृपश्रेष्ठ! राजेन्द्र! उन चरणचिह्नों का स्पर्श करके मनुष्य का जो कुछ भी अशुभ कर्म शेष रहता है, वह सब नष्ट हो जाता है। तदनन्तर परम बुद्धिमान् महादेव जी के गृध्रवट नामक स्थान की यात्रा करे और वहाँ भगवान् शंकर के समीप जाकर भस्म से स्नान करे (अपने शरीर में भस्म लगाये)।
वहाँ यात्रा करने से ब्राह्मण को बारह वर्षों तक व्रत के पालन करने का फल प्राप्त होता है और अन्य वर्ण के लोगों के सारे पाप नष्ट हो जाते हैं। भरतकुलभूषण! तदनन्तर संगीत की ध्वनि से गूंजते हुए उदयगिरी पर जाये। वहाँ सावित्री का चरणचिह्न आज भी दिखायी देता है। उत्तम व्रत का पालन करने वाला ब्राह्मण वहाँ संध्योपासना करे। इससे उसके द्वारा बारह वर्षों तक की संध्योपासना सम्पन्न हो जाती है। भरतश्रेष्ठ! वहीं विख्यात योनिद्वारतीर्थ है, जहाँ जाकर मनुष्य योनिसंकट से मुक्त हो जाता है-उसका पुर्नजन्म नहीं होता। राजन्! जो मानव कृष्ण और शुक्ल दोनों पक्षों में गयातीर्थ में निवास करता है, वह अपने कुल की सातवीं पीढ़ी तक को पवित्र कर देता है, इसमें संशय नहीं है।

बहुत-से पुत्रों की इच्छा करे। सम्भव है, उनमें से एक भी गया में जाये या अश्वमेध यज्ञ करे अथवा नील वृष का उत्सर्ग ही करे। राजन्! नरेश्वर! तदनन्तर तीर्थसेवी मानव फल्गुतीर्थ में जाये। वहाँ जाने से उसे अश्वमेध का फल मिलता है और बहुत बड़ी सिद्धि प्राप्त होती है। महाराज! तदनन्तर एकाग्रचित्त हो मनुष्य धर्मप्रस्थ की यात्रा करे। युधिष्ठिर! वहाँ धर्मराज का नित्य निवास है। वहाँ कुएं का जल लेकर उससे स्नान करके पवित्र देवताओं और पितरों का तर्पण करने से मनुष्य के सारे पाप छूट जाते हैं और वह स्वर्गलोक में जाता है। वहीं भावितात्मा महर्षि मतंग का आश्रम है। श्रम और शोक का विनाश करने वाले उस सुन्दर आश्रम में प्रवेश करने से मनुष्य गवायन यज्ञ का फल पाता है। वहाँ धर्म के निकट जा उनके श्रीविग्रह का दर्शन और स्पर्श करने से अश्वमेध का फल प्राप्त होता है।
राजेन्द्र! तदनन्तर परम उत्तम ब्रह्मस्थान को जाये। महाराज! पुरुषोत्तम! वहाँ ब्रह्मा जी के समीप जाकर मनुष्य राजसूय और अश्वमेध यज्ञों का फल पाता है। नरेश्वर! तदनन्तर तीर्थसेवी मनुष्य राजगृह को जाये। वहाँ स्नान करके वह कक्षीवान् के समान प्रसन्न होता है। उस तीर्थ में पवित्र होकर पुरुष यक्षिणी देवी का नैवेद्य भक्षण करे। यक्षिणी के प्रसाद से वह ब्रह्महत्या से मुक्त हो जाता है। तदनन्तर मणिनाग तीर्थ में जाकर तीर्थयात्री सहस्र गोदान का फल प्राप्त करे। भरतनन्दन! जो मणिनाग का तीर्थप्रसाद (नैवेद्य चरणामृत आदि) का भक्षण करता है, उसे सांप काट ले तो भी उस पर विष का असर नहीं होता। वहाँ एक रात रहने से सहस्र गोदान का फल मिलता है। तत्पश्चात् ब्रह्मर्षि गौतम के प्रिय वन की यात्रा करे। वहाँ अहल्याकुण्ड में स्नान करने से मनुष्य परमगति को प्राप्त होता है। राजन्! गौतम के आश्रय में जाकर मनुष्य अपने लिये लक्ष्मी प्राप्त कर लेता है।
धर्मज्ञ! वहाँ एक त्रिभुवनविख्यात कूप है, जिसमें स्नान करने से अश्वमेध यज्ञ का फल प्राप्त होता है। राजर्षिजन का एक कूप है, जिसका देवता भी सम्मान करते हैं। वहाँ स्नान करने से मनुष्य विष्णुलोक में जाता है। तत्पश्चात् सब पापों से छुड़ाने वाले विनशन तीर्थ को जाये, जिससे मनुष्य वाजपेय यज्ञ का फल पाता और सोमलोक को जाता है। गण्डकी नदी सब तीर्थों के जल से उत्पन्न हुई है। वहाँ जाकर तीर्थयात्री अश्वमेध यज्ञ का फल पाता और सूर्यलोक में जाता है। तत्पश्चात् त्रिलोकी में विख्यात विशल्या नदी के तट पर जाकर स्नान करे। इससे वह अग्निष्टोम यज्ञ का फल पाता और स्वर्गलोक में जाता है।
धर्मज्ञ महाराज! तदनन्तर वंगदेशीय तपोवन में प्रवेश करके तीर्थयात्री इस शरीर के अन्त में गुह्यकलोक में जाकर निःसन्देह आनंद का भागी होता है। तत्पश्चात् सिद्धसेवित कम्पना नदी में पहुँचकर मनुष्य पुण्डरीक यज्ञ का फल पाता और स्वर्गलोक में जाता है। राजन्! तत्पश्चात् माहेश्वरी धारा की यात्रा करने से तीर्थयात्री को अश्वमेध यज्ञ का फल मिलता है और वह कुल का उद्धार कर देता है। नरेश्वर! फिर देवपुष्करिणी में जाकर मानव कभी दुर्गति में नहीं पड़ता और अश्वमेध यज्ञ का फल पाता है। तदनन्तर ब्रह्मचर्यपालनपूर्वक एकाग्रचित्त हो सोमपद तीर्थ में जाये। वहाँ माहेश्वर पद में स्नान करने से अश्वमेध यज्ञ का फल मिलता है।

भरतकुलतिलक! वहाँ तीर्थों की विख्यात श्रेणी को एक दुरात्मा असुर कुर्गरूप धारण करके हरकर लिये जाता था। राजन्! यह देखकर सर्वशक्तिमान् भगवान् विष्णु ने उस तीर्थश्रेणी का उद्धार किया। युधिष्ठिर! वहाँ उस तीर्थ कोटि में स्नान करना चाहिये। ऐसा करने वाले यात्री को पुण्डरीक यज्ञ का फल मिलता है और वह विष्णुलोक को जाता है। राजेन्द्र! तदनन्तर नारायण स्थान को जाये। भरतनन्दन! वहाँ भगवान् विष्णु सदा निवास करते हैं। ब्रह्मा आदि देवता, तपोधन ऋषि, आदित्य, वसु तथा रुद्र भी वहाँ रहकर जनार्दन की उपासना करते हैं। उस तीर्थ में अद्भुतकर्मा भगवान् विष्णु शालग्राम के नाम से प्रसिद्ध हैं। तीनों लोकों के स्वामी उन वरदायक अविनाशी भगवान् विष्णु के समीप जाकर मनुष्य अश्वमेध यज्ञ का फल पाता और विष्णुलोक में जाता है। धर्मज्ञ! वहाँ एक कूप है, जो सब पापों को दूर करने वाला है। उसमें सदा चारों समुद्र निवास करते हैं।
राजेन्द्र! उसमें निवास करने से मनुष्य कभी दुर्गति में नहीं पड़ता। सबको वर देने वाले अविनाशी महादेव रुद्र के समीप जाकर मनुष्यों मेघों के आवरण से मुक्त हुए चन्द्रमा की भाँति सुशाभित होता है। नरेश्वर! वहीं जातिस्मर तीर्थ है; जिसमें स्नान करके मनुष्य पवित्र एवं शुद्धचित्त हो जाता है। अर्थात् उसके शरीर और मन की शुद्धि हो जाती है। उस तीर्थ में स्नान करने से पूर्वजन्म की बातों का स्मरण करने की शक्ति प्राप्त हो जाती है, इसमें संशय नहीं है। माहेश्वरपुर में जाकर भगवान् शंकर की पूजा और उपवास करने से मनुष्य सम्पूर्ण मनोवांछित कामनाओं को प्राप्त कर लेता है, इसमें तनिक भी संदेह नहीं है।
तत्पश्चात् सब पापों को दूर करने वाले वामनतीर्थ की यात्रा करके भगवान् श्रीहरि के निकट जाये। उनका दर्शन करने से मनुष्य कभी दुर्गति में नहीं पड़ता। इसके बाद सब पापों से छुड़ाने वाले कुशिकाश्रम की यात्रा करे। वहीं बड़े-बडे़ पापों का नाश करने वाली कौशिकी (कोशी) नदी है। उसके तट पर जाकर स्नान करे। ऐसा करने वाला मानव राजसूय यज्ञ का फल पाता है। राजेन्द्र! तदनन्तर उत्तम चम्पकारण्य (चम्पारन) की यात्रा कर। वहाँ एक रात निवास करने से तीर्थयात्री को सहस्र गोदान का फल मिलता है। तत्पश्चात् परम दुलर्भ ज्योष्ठिल तीर्थ में जाकर एक रात निवास करने से मानव सहस्र गोदान का फल पाता है। पुरुषरत्न! वहाँ पार्वती देवी के साथ महातेजस्वी भगवान् विश्वेश्वर का दर्शन करने से तीर्थयात्री को मित्र और वरुण देवता के लोकों की प्राप्ति होती है, वहाँ तीन रात उपवास करने से अग्निष्टोम यज्ञ का फल मिलता है। पुरुषश्रेष्ठ! इसके बाद नियमपूर्वक नियमित भोजन करते हुए तीर्थयात्री को कन्यासंवेद्य नामक तीर्थ में जाना चाहिये। इससे वह प्रजापति मनु के लोक को प्राप्त कर लेता है।
भरतनन्दन! जो लोग कन्यासंवेद्य तीर्थ में थोड़ा-सा भी दान देते हैं, उनके उस दान को उत्तम व्रत का पालन करने वाले महर्षि अक्षय बताते हैं। तदनन्तर त्रिलोकविख्यात निश्चीरा नदी की यात्रा करे। इससे अश्वमेध यज्ञ का फल प्राप्त होता है और तीर्थयात्री पुरुष भगवान् विष्णु के लोक में जाता है। नरश्रेष्ठ! जो मानव निश्चीरा संगम में दान देते हैं, वे रोग-शोक से रहित इन्द्रलोक में जाते हैं। वहीं तीनों लोकों में विख्यात वसिष्ठ आश्रम है। वहाँ स्नान करने वाला मनुष्य वाजपेय यज्ञ का फल पाता है। तदनन्तर ब्रह्मर्षियों से सेवित देवकूट तीर्थ में जाकर स्नान करे। ऐसा करने वाला पुरुष अश्वमेध यज्ञ का फल पाता और अपने कुल का उद्धार कर देता है।

राजेंद्र! तत्पश्चात कौशिक मुनि के कुंड में स्नान के लिए जाये, जहाँ कुशिकनंदन विश्वामित्र ने उत्तम सिद्धि प्राप्त की थी। वीर! भरतकुलभूषण! उस तीर्थ में कौशिका नदी के तट पर एक मास तक निवास करे। ऐसा करने से एक मास में ही अश्वमेध यज्ञ का पुण्यफल प्राप्त हो जाता है। जो सब तीर्थों में उत्तम महाह्नद में स्नान करता है, वह कभी दुर्गति को नहीं प्राप्त होता और प्रचुर सुवर्ण राशि प्राप्त कर लेता है। तदनन्तर वीराश्रमनिवासी कुमार कार्तिकेय के निकट जाकर मनुष्य अश्वमेध यज्ञ का फल प्राप्त कर लेता है, इसमें संशय नहीं है। वहाँ वर देने वाले महान् देवता अविनाशी भगवान् विष्णु के निकट जाकर उनका दर्शन और पूजन करे। गिरिराज हिमालय के निकट पितामह सरोवर में जाकर स्नान करने वाले पुरुष को अग्निष्टोम यज्ञ का फल मिलता है।
पितामह सरोवर से सम्पूर्ण जगत को पवित्र करने वाली एक धारा प्रवाहित होती है, जो तीनों लोकों में कुमारधारा के नाम से विख्यात है। उसमें स्नान करके मनुष्य अपने आपको कृतार्थ मानने लगता है। वहाँ रहकर छठे समय उपवास करने से मनुष्य ब्रह्महत्या से छुटकारा पा जाता है। धर्मज्ञ! तदनन्तर तीर्थसेवन में तत्पर मानव महादेवी गौरी के शिखर पर जाये, जो तीनों लोकों में विख्यात है। नरश्रेष्ठ! उस शिखर पर चढ़कर मानव स्तनकुंड में स्नान करे। स्तनकुंड में अवगाहन करने से वाजपेय यज्ञ का फल प्राप्त होता है। उस तीर्थ में स्नान करके देवताओं और पितरों की पूजा करने वाला पुरुष अश्वमेध यज्ञ का फल पाता और इन्द्रलोक में पूजित होता है। तदनन्तर ब्रह्मचर्यपालनपूर्वक एकाग्रचित्त हो ताम्रारुण तीर्थ की यात्रा करने से मनुष्य अश्वमेध यज्ञ का फल पाता और ब्रह्मलोक में जाता है। नन्दिनीतीर्थ में देवताओं द्वारा सेवित एक कूप है। नरेश्वर! वहाँ जाकर स्नान करने से मानव नरमेध यज्ञ का पुण्यफल प्राप्त करता है।
राजन्! कौशिकी-अरुणा-संगम और कालिका संगम में स्नान करके तीन रात उपवास करने वाला मनुष्य पापों से मुक्त हो जाता है। तदनन्तर उर्वशीतीर्थ, सोमाश्रम और कुम्भकर्णाश्रम की यात्रा करके मनुष्य इस भूतल पर पूजित होता है। कोकामुखतीर्थ में स्नान करके ब्रह्मचर्य एवं संयम-नियम का पालन करने वाला पुरुष पूर्वजन्म की बातों को स्मरण करने की शक्ति प्राप्त कर लेता है। यह बात प्राचीन पुरुषों ने प्रत्यक्ष देखी है। प्राड्नदी तीर्थ में जाने से द्विज कृतार्थ हो जाता है। वह तब पापों से शुद्धचित्त होकर इन्द्रलोक में जाता है। तीर्थसेवी मनुष्य पवित्र ऋषभद्वीप और क्रौंचनिषूदनतीर्थ में जाकर सरस्वती में स्नान करने से विमान पर विराजमान होता है। महाराज! मुनियों से सेवित औद्दालकतीर्थ में स्नान करके मनुष्य सब पापों से मुक्त हो जाता है। परम पवित्र ब्रह्मर्षिसेवित धर्मतीर्थ में जाकर स्नान करने वाला मनुष्य वाजपेय यज्ञ का फल पाता और विमान पर बैठकर पूजित होता है।

पुलस्त्य जी कहते हैं- भीष्म! तदनन्तर प्रातःसंध्या के समय उत्तम संवेद्यतीर्थ में जाकर स्नान करने से मनुष्य विद्या लाभ करता है; इसमें संशय नहीं हैं। राजन्! पूर्वकाल में श्रीराम के प्रभाव से जो तीर्थ प्रकट हुआ, उसका नाम लौहित्यतीर्थ है। उसमें जाकर स्नान करने से मनुष्य को बहुत-सी सुवर्ण राशि प्राप्त होती है। करतोया में जाकर स्नान करके तीन रात उपवास करने वाला मनुष्य अश्वमेध यज्ञ का फल पाता है। वह ब्रह्मा जी द्वारा की हुई व्यवस्था है। राजेन्द्र! वहाँ गंगासागर संगम में स्नान करने से दस अश्वमेध यज्ञों के फल की प्राप्ति होती है, ऐसा मनीषी पुरुष कहते हैं। राजन्! जो मानव गंगासागर संगम में गंगा के दूसरे पार पहुँचकर स्नान करता है और तीन रात वहाँ निवास करता है, वह सब पापों से छूट जाता है।
तदनन्तर सब पापों से छुड़ाने वाली वैतरणी की यात्रा करे। वहाँ विरजतीर्थ में जाकर स्नान करने से मनुष्य चन्द्रमा के समान प्रकाशित होता है। उसका पुण्यमय कुल संसार सागर से तर जाता है। वह अपने सब पापों का नाश कर देता है और सहस्र गोदान का फल प्राप्त करके अपने कुल को पवित्र कर देता है। शोण और ज्योतिरथ्या के संगम में स्नान करके जितेन्द्रिय एवं पवित्र पुरुष यदि देवताओं ओर पितरों का तर्पण करे तो वह अग्निष्टोम यज्ञ का फल पाता है। कुरुनन्दन! शोण और नर्मदा के उत्पत्ति स्थान वंशगुल्मतीर्थ में स्नान करके तीर्थयात्री अश्वमेध यज्ञ का फल पाता है। नरेश्वर! कोसला (अयोध्या) में ऋषभतीर्थ में जाकर स्नानपूर्वक तीन रात उपवास करने वाला मानव वाजपेय यज्ञ का फल पाता है। इतना ही नहीं, वह सहस्र गोदान का फल पाता और अपने कुल का भी उद्धार कर देता है। कोसला नगरी (अयोध्या) में जाकर कालतीर्थ में स्नान करे, ऐसा करने से ग्यारह वृषभ-दान का फल मिलता है, इसमें संशय नहीं है। पुष्पवती में स्नान करके तीन रात उपवास करने वाला मनुष्य सहस्र गोदान का फल पाता और अपने कुल को पवित्र कर देता है।
भरतकुलभूषण! तदनन्तर बदरिकातीर्थ में स्नान करके मनुष्य दीर्घायु पाता और स्वर्गलोक में जाता है। तत्पश्चात् चम्पा में जाकर भागीरथी में तर्पण करे और दण्ड नामक तीर्थ में जाकर सहस्र गोदान का फल प्राप्त करे। तदनन्तर पुण्यशोभिता पुण्यमयी लपेटिका में जाकर स्नान करे। ऐसा करने से तीर्थयात्री वाजपेय यज्ञ का फल पाता और सम्पूर्ण देवताओं द्वारा पूजित होता है। इसके बाद परशुरामसेवित महेन्द्र पर्वत पर जाकर वहाँ रामतीर्थ में स्नान करने से मनुष्य को अश्वमेध यज्ञ का फल मिलता है।
कुरुश्रेष्ठ कुरुनन्दन! वहीं मतंग का केदार है, उसमें स्नान करने से मनुष्य को सहस्र गोदान का फल मिलता है। श्रीपर्वत पर जाकर वहाँ की नदी के तट पर स्नान करे। वहाँ भगवान् शंकर की पूजा करके मनुष्य को अश्वमेध यज्ञ का फल प्राप्त होता है। श्रीपर्वत पर देवी पार्वती के साथ महातेजस्वी महादेव जी बड़ी प्रसन्नता के साथ निवास करते हैं। देवताओं के साथ ब्रह्मा जी भी वहाँ रहते हैं। वहाँ देवकुण्ड में स्नान करके पवित्र हो जितात्मा पुरुष अश्वमेध यज्ञ का फल पाता और परम सिद्धि लाभ करता है। पाड्य देश में देवपूजित ऋषभ पर्वत पर जाकर तीर्थयात्री वाजपेय यज्ञ का फल पाता और स्वर्गलोक में आनंदित होता है।

राजन्! तदनन्तर अप्सराओं से आवृत कावेरी नदी की यात्रा करे। वहाँ स्नान करने से मनुष्य सहस्र गोदान का फल पाता है। राजेन्द्र! तत्पश्चात् समुद्र के तट पर विद्यमान कन्यातीर्थ (कन्याकुमारी) में जाकर स्नान करे। उस तीर्थ में स्नान करते ही मनुष्य सब पापों से मुक्त हो जाता है। महाराज! इसके बाद समुद्र के मध्य में विद्यमान त्रिभुवनविख्यात अखिल लोकवंदित गोकर्णतीर्थ में जाकर स्नान करे। जहाँ ब्रह्मा आदि देवता, तपोधन महर्षि, भूत, यक्ष, पिशाच, किन्नर, महानाग, सिद्ध, चारण, गन्धर्व, मनुष्य, सर्प, नदी, समुद्र और पर्वत-ये सभी उमावल्लभ भगवान् शंकर की उपासना करते हैं। वहाँ भगवान् शिव की पूजा करके तीन रात उपवास करने वाला मनुष्य अश्वमेध यज्ञ का फल पाता और गणपति पद प्राप्त कर लेता है। वहाँ बारह रात निवास करने से मनुष्य का अन्तःकरण पवित्र हो जाता है।
वहीं गायत्री का त्रिलोकपूजित स्थान है। वहाँ तीन रात निवास करने वाला पुरुष सहस्र गोदान का फल प्राप्त करता है। नरेश्वर! ब्राह्मणों की पहचान के लिये वहाँ प्रत्यक्ष उदाहरण है। राजन्! जो वर्णसंकर योनि में उत्पन्न हुआ है, वह यदि गायत्री मंत्र का पाठ करता है, तो उसके मुख से वह गाथा या गीत की तरह स्वर और वर्णों के नियम से रहित होकर निकलती है अर्थात् वह गायत्री का उच्चारण ठीक नहीं कर सकता। जो सर्वथा ब्राह्मण नहीं है, ऐसा मनुष्य यदि वहाँ गायत्री मन्त्र का पाठ करे तो वहाँ वह मन्त्र लुप्त हो जाता है अर्थात् उसे भूल जाता है। राजन्! वहाँ ब्रह्मर्षि संवर्त की दुर्लभ बावली है। उसमें स्नान करके मनुष्य सुन्दर रूप का भागी और सौभाग्यशाली होता है। तदनन्तर वेणा नदी के तट पर जाकर तीन रात उपवास करने वाला मनुष्य (मृत्यु के पश्चात्) मोर और हंसों से जुते हुआ विमान को प्राप्त करता है।
तत्पश्चात् सदा सिद्ध पुरुषों से सेवित गोदावरी के तट पर जाकर स्नान करने से तीर्थयात्री गोमेध यज्ञ का फल पाता और वासुकि के लोक में जाता है। वेणासंगम में स्नान करके मनुष्य अश्वमेध यज्ञ के फल का भागी होता है। वरदासंगमतीर्थ में स्नान करने से सहस्र गोदान का फल मिलता है। ब्रह्मस्थान में जाकर तीन रात उपवास करने वाला मनुष्य सहस्र गोदान का फल पाता और स्वर्गलोक में जाता है।। कुशप्लवनतीर्थ में जाकर स्नान करके ब्रह्मचर्य-पालनपूर्वक एकाग्रचित्त हो तीन रात निवास करने वाला पुरुष अश्वमेध यज्ञ का फल पाता है। तदनन्तर कृष्णवेणा के जल से उत्पन्न हुए रमणीय देवकुण्ड में, जिसे जातिस्मर ह्नद कहते हैं, स्नान करे। वहाँ स्नान करने से मनुष्य जातिस्मर (पूर्वजन्म की बातों को स्मरण करने की शक्ति वाला) होता है। वहाँ सौ यज्ञों का अनुष्ठान करके देवराज इन्द्र स्वर्ग के सिंहासन पर आसीन हुए थे। भरतनंदन! वहाँ जाने मात्र से यात्री अग्निष्टोम यज्ञ का फल पा लेता है। तत्पश्चात सर्वदेवह्नद में स्नान करने से सहस्र गोदान का फल मिलता है।
तदनन्तर परम पुण्यमयी वापी और सरिताओं में श्रेष्ठ पयोष्णी में जाकर स्नान करे और देवताओं तथा पितरों के पूजन में तत्पर रहे, ऐसा करने से तीर्थसेवी को सहस्र गोदान का फल मिलता है। राजन्! भरतनन्दन! जो दण्डकारण्य में जाकर स्नान करता है, उसे स्नान करने मात्र से सहस्र गोदान का फल प्राप्त होता है। शरभंग मुनि तथा महात्मा शुक के आश्रम पर जाने से मनुष्य कभी दुर्गति में नहीं पड़ता और अपने कुल को पवित्र कर देता है। तदनन्तर परशुरामसेवित शूर्पारकतीर्थ की यात्रा करे। वहाँ रामतीर्थ में स्नान करने से मनुष्य को प्रचुर सुवर्ण राशि की प्राप्ति होती है।

सप्तगोदावरतीर्थ में स्नान करके नियम-पालनपूर्वक नियमित भोजन करने वाला पुरुष महान् पुण्य लाभ करता है और देवलोक में जाता है। तत्पश्चात् नियमपालन के साथ-साथ नियमित आहार ग्रहण करने वाला मानव देवपथ में जाकर देवसत्र का जो पुण्य है, उसे पा लेता है। तुंगकारण्य में जाकर ब्रह्मचर्य का पालन करते हुए इन्द्रियों को अपने वश में रखे। प्राचीन काल में वहाँ सारस्वत ऋषि ने अन्य ऋषियों को वेदों का अध्ययन कराया थ। एक समय उन ऋषियों को सारा वेद भूल गया। इस प्रकार वेदों के नष्ट होने (भूल जाने) पर अंगिरा मुनि का पुत्र ऋषियों के उत्तरीय वस्त्रों (चादरों) में छिपकर सुखपूर्वक बैठ गया (और विधिपूर्वक ॐकार का उच्चारण करने लगा)।
नियम के अनुसार ॐकार का ठीक-ठीक उच्चारण होने पर, जिसने पूर्वकाल में जिस वेद का अध्ययन एवं अभ्यास किया था, उसे वह सब स्मरण हो आया। उस समय वहाँ बहुत से ऋषि, देवता, वरुण, अग्नि, प्रजापति, भगवान् नारायण और महादेव जी भी उपस्थित थे। महातेजस्वी भगवान् ब्रह्मा ने देवताओं के साथ जाकर परम कांतिमान् भृगु को यज्ञ कराने के काम पर नियुक्त किया। तदनन्तर भगवान् भृगु ने वहाँ सब ऋषियों के यहाँ शास्त्रीय विधि के अनुसार पुनः भलीभाँति अग्निस्थापन कराया। उस समय आज्यभाग के द्वारा विधिपूर्वक अग्नि को तृप्त करके सब देवता और ऋषि क्रमशः अपने-अपने स्थान को चले गये। नृपश्रेष्ठ! उस तुंगकारण्य में प्रवेश करते ही स्त्री या पुरुष सबके पाप नष्ट हो जाते हैं। धीर पुरुष को चाहये कि वह नियमपालनपूर्वक नियमित भोजन करते हुए एक मास तक वहाँ रहे।
राजन्! ऐसा करने वाला तीर्थयात्री ब्रह्मलोक में जाता और अपने कुल का उद्धार कर देता है। तत्पश्चात् मेघाविकतीर्थ में जाकर देवताओं और पितरों का तर्पण करे; ऐसा करने वाला पुरुष अग्निष्टोम यज्ञ का फल पाता और स्मृति एवं बुद्धि को प्राप्त कर लेता है। इस तीर्थ में कालंजर नामक लोकविख्यात पर्वत है, वहाँ देवह्नद नामक तीर्थ में स्नान करने से सहस्र गोदान का फल मिलता है। राजन्! जो कालंजर पर्वत पर स्नान करके वहाँ साधना करता है, वह मनुष्य स्वर्गलोक में प्रतिष्ठित होता है; इसमें संशय नहीं है। राजन्! तदनन्तर पर्वतश्रेष्ठ चित्रकूट में सब पापों का नाश करने वाली मन्दाकिनी के तट पर पहुँचकर उसमें स्नान करे और देवताओं तथा पितरों की पूजा में लग जाये। इससे वह अश्वमेध यज्ञ का फल पाता और परम गति को प्राप्त होता है।
धर्मज्ञनरेश! तत्पश्चात् तीर्थयात्री परम उत्तम भर्तृस्थान की यात्रा करे, जहाँ महासेन कार्तिकेय जी निवास करते हैं। नृपश्रेष्ठ! वहाँ जाने मात्र से सिद्धि प्राप्त होती है। कोटि-तीर्थ में स्नान करके मनुष्य सहस्र गोदान का फल पाता है। उसकी परिक्रमा करके तीर्थयात्री मानव ज्येष्ठस्थान को जाये। वहाँ महादेव जी का दर्शन-पूजन करने से वह चन्द्रमा के समान प्रकाशित होता है। भरतकुलभूषण महाराज युधिष्ठिर! वहाँ एक कूप है, जिसमें चारों समुद्र निवास करते हैं। राजेन्द्र! उसमें स्नान करके देवताओं और पितरों के पूजन में तत्पर रहने वाला जितात्मा पुरुष पवित्र हो परमगति को प्राप्त होता है। राजेन्द्र! वहाँ से महान् शृंगवेरपुर की यात्रा करे। महाराज! पूर्वकाल में दशरथनन्दन श्रीरामचन्द्र जी ने वहीं गंगा पार की थी। महाबाहो! उस तीर्थ में स्नान करके मनुष्य सब पापों से मुक्त हो जाता है। ब्रह्मचर्यपालनपूर्वक एकाग्र हो गंगाजी में स्नान करके मनुष्य पापरहित होता तथा वाजपेय यज्ञ का फल पाता है।

तदनन्तर तीर्थयात्री परम बुद्धिमान् महादेव जी के मुंजवट नामक तीर्थ को जाये। भरतनन्दन! उस तीर्थ में महादेव जी के पास जाकर उन्हें प्रणाम करके परिक्रमा करने से मनुष्य गणपति पद प्राप्त कर लेता है। उक्त तीर्थ में जाकर गंगा में स्नान करने से मनुष्य सब पापों से छुटकारा पा जाता है। राजेन्द्र! तत्पश्चात् महर्षियों द्वारा प्रशंसित प्रयागतीर्थ में जाये। जहाँ ब्रह्मा आदि देवता, दिशा, दिक्पाल, लोकपाल, साध्य, लोकसम्मानित पितर, सनत्कुमार आदि महर्षि, अंगिरा आदि निर्मल ब्रह्मर्षि, नाग सुपर्ण, सिद्ध, सूर्य, नदी, समुद्र, गन्धर्व, अप्सरा तथा ब्रह्मा जी सहित भगवान् विष्णु निवास करते हैं। वहाँ तीन अग्निकुण्ड हैं, जिसके बीच से सब तीर्थों से सम्पन्न गंगा वेगपूर्वक बहती है।
त्रिभुवनविख्यात सूर्यपुत्री लोकपावनी यमुना देवी वहाँ गंगा जी के साथ मिली हैं। गंगा और यमुना का मध्य भाग पृथ्वी का जघन माना गया है। ऋषियों ने प्रयाग को जधनस्थानीय उपस्थ बताया है। प्रतिष्ठानपुर (झूसी) सहित प्रयाग, कम्बल और अश्वतर नाग तथा भोगवतीतीर्थ, यह ब्रह्मा जी की वेदी है। युधिष्ठिर! उस तीर्थ में वेद और यज्ञ मूर्तिमान होकर रहते हैं और प्रजापति की उपासना करते हैं। तपोधन ऋषि, देवता और चक्रधर नृपतिगण वहाँ यज्ञों द्वारा भगवान् का यजन करते हैं। भरतनन्दन! इसीलिये तीनों लोकों में प्रयाग को सब तीर्थों की अपेक्षा श्रेष्ठ एवं पुण्यतम बताते हैं। उस तीर्थ में जाने से अथवा उसका नाम लेने मात्र से भी मनुष्य मृत्युकाल के भय और पाप से मुक्त हो जाता है।
भरतनन्दन! यह देवताओं की संस्कार की हुई यज्ञभूमि है। यहाँ दिया हुआ थोड़ा-सा भी दान महान् होता है। तात! तुम्हें किसी वैदिक वचन से या लौकिक वचन से भी प्रयाग में मरने का विचार नहीं त्यागना चाहिये। कुरुनन्दन! साठ करोड़ दस हजार तीर्थों का निवास केवल इस प्रयाग में ही बताया गया है। चारों विद्याओं के ज्ञान से जो पुण्य होता है तथा सत्य बोलने वाले व्यक्तियों को जिस पुण्य की प्राप्ति होती है, वह सब गंगा-यमुना के संगम में स्नान करने मात्र प्राप्त हो जाता है। प्रयाग में भोगवती नाम से प्रसिद्ध वासुकि नाग का उत्तम तीर्थ है। जो वहाँ स्नान करता है, उसे अश्वमेध यज्ञ का फल मिलता है। कुरुनन्दन! वहीं त्रिलोकविख्यात हंसप्रपतन नामक तीर्थ है और गंगा के तट पर दशाश्वमेधिक तीर्थ है। गंगा में जहाँ कहीं भी स्नान किया जाये, सब कुरुक्षेत्र के स्मान पुण्यदायिनी है।
कनखल में गंगा का स्नान विशेष माहात्म्य रखता है और प्रयाग में गंगा-स्नान का माहात्म्य सब की अपेक्षा बहुत अधिक है। जैसे अग्नि ईधन को जला देती है, उसी प्रकार सैकड़ों निषिद्ध कर्म करके भी यदि गंगास्नान किया जाये तो उसका जल उन सब पापों को भस्म कर देता है। सत्ययुग में सभी तीर्थ पुण्यदायक होते हैं। त्रेता में पुष्कर का महत्त्व है। द्वापर में कुरुक्षेत्र विशेष पुण्यदायक है और कलियुग में गंगा की अधिक महिमा बतायी गयी है। पुष्कर में तप करे, महालय में दान दे, मलय पर्वत में अग्नि पर आरूढ़ हो और भृगुतुंग में उपवास करे। पुष्कर में, कुरुक्षेत्र में, गंगा में तथा प्रयाग आदि मध्यवर्ती तीर्थों में स्नान करके मनुष्य अपने आगे-पीछे की सात-सात पीढ़ियों का उद्धार कर दता है। गंगा जी का नाम लिया जाये तो वह सारे पापों का धो-बहाकर पवित्र कर देती है। दर्शन करने पर कल्याण प्रदान करती है तथा स्नान और जलपान करने पर वह मनुष्य की सात पीढ़ियों को पावन बना देती है।

राजन्! मनुष्य की हड्डी जब तक गंगाजल का स्पर्श करती है, तब तक वह पुरुष स्वर्गलोक में पूजित होता है। जितने पुण्य-तीर्थ हैं और जितने पुण्य मंदिर हैं, उन सब की उपासना (सेवन) से पुण्यलाभ करके मनुष्य देवलोक का भागी होता है। गंगा के समान कोई तीर्थ नहीं, भगवान् विष्णु से बढ़कर कोई देवता नहीं और ब्राह्मणों से उत्तम कोई वर्ण नहीं है; ऐसा ब्रह्मा जी का कथन है। महाराज! जहाँ गंगा बहती है, वही उत्तम देश है और वही तपोवन है। गंगा के तटवर्ती स्थान को सिद्ध क्षेत्र समझना चाहिये। इस सत्य सिद्धान्त को ब्राह्मण आदि द्विजों, साधु पुरुषों, पुत्र, सुहृदों, शिष्य वर्ग तथा अपने अनुगत मनुष्यों के कान में कहना चाहिये। यह गंगा-महात्मय धन्य, पवित्र, स्वर्गप्रद और परम उत्तम है। वह पुण्यदायक, रमणीय, पावन, उत्तम धर्मसंगत और श्रेष्ठ है। यह महर्षियों का गोपनीय रहस्य है। सब पापों का नाश करने वाला है। द्विजमण्डली में इस गंगा-माहात्मय का पाठ करके मनुष्य निर्मल हो स्वर्गलोक में पहुँच जाता है। यह तीर्थसमूहों की महिमा का वर्णन परम उत्तम, सम्पतिदायक, स्वर्गप्रद, पुण्यकारक, शत्रुओं का निवारण करने वाला, कल्याणकारक तथा मेधशक्तियों को उत्पन्न करने वाला है।
इस तीर्थ महात्म्य का पाठ करने से पुत्रहीन को पुत्र प्राप्त होता है, धनहीन को धन मिलता है, राजा इस पृथ्वी पर विजय पाता है और सब वैश्य को व्यापार में धन मिलता है। शूद्र मनोवांछित वस्तुएं पाता है और ब्राह्मण इसका पाठ करे तो वह समस्त शास्त्रों का पारंगत विद्वान् होता है। जो मनुष्य तीर्थों के इस पुण्य माहात्म्य को प्रतिदिन सुनता है, वह पवित्र हो पहले के अनेक जन्मों की बातें याद कर लेता है और देहत्याग के पश्चात् स्वर्गलोक में आनंद का अनुभव करता है। भीष्म! मैंने यहाँ गम्य और अगम्य सभी प्रकार के तीर्थों का वर्णन किया है। सम्पूर्ण तीर्थों के दर्शन की इच्छा पूर्ण करने के लिये मनुष्य जहाँ जाना सम्भव न हो, उन अगम्य तीर्थों में मन से यात्रा करे अर्थात् मन से उन तीर्थों का चिन्तन करे। वसुगण, साध्यगण, मरुद्गण, दोनों अश्विनीकुमार तथा देवोपम महर्षियों ने भी पुण्य-लाभ की इच्छा से उन तीर्थों का स्नान किया है।
उत्तम व्रत का पालन करने वाले कुरुनन्दन! इसी प्रकार तुम भी विधिपूर्वक शौच-संतोषादि नियमों का पालन करते और पुण्य से पुण्य को बढ़ाते हुए उन तीर्थों की यात्रा करो। आस्तिकता और वेदों के अनुशीलन से पहले अपनी इन्द्रियों को पवित्र करके शास्त्रज्ञ साधु पुरुष ही उन तीर्थों को प्राप्त करते हैं। कुरुनन्दन जो ब्रह्मचर्य आदि व्रतों का पालन नहीं करता, जिसने अपने चित्त को वश में नहीं किया, जो अपवित्र आचार-विचार वाला और चोर है, जिसकी बुद्धि वक्र है, ऐसा मनुष्य श्रद्धा न होने के कारण तीर्थों में स्नान नहीं करता। तुम धर्म और अर्थ के ज्ञाता तथा नित्य सदाचार में तत्पर रहने वाले हो। धर्मज्ञ! तुमने पिता-पितामह-प्रपितामह ब्रह्मा आदि देवता तथा महर्षिगण- इन सबको सदा स्वधर्मपालन से संतुष्ट किया है, अतः इन्द्र के समान तेजस्वी नरेश! तुम वसुओं के लोक में जाओगे। भीष्म! तुम्हें इस पृथ्वी पर विशाल एवं अक्षय कीर्ति प्राप्त होगी।
नारद जी कहते हैं- युधिष्ठिर! ऐसा कहकर भीष्म जी की अनुमति ले संतुष्ट हुए भगवान् पुलस्त्य मुनि प्रसन्न मन से वहीं अन्तर्धान हो गये।

कुरुश्रेष्ठ! शास्त्र के तात्त्विक अर्थ को जानने वाले भीष्म जी ने महर्षि पुलस्त्य के वचन से (तीर्थयात्रा के लिये) सारी पृथ्वी की परिक्रमा की। महाभाग! इस प्रकार यह सब पापों को दूर करने वाली महापुण्यमयी तीर्थयात्रा प्रतिष्ठानपुर (प्रयाग में) प्रतिष्ठित है। जो इस विधि से (तीर्थयात्रा के उद्देश्य से) सारी पृथ्वी की परिक्रमा करेगा, वह सौ अश्वमेध यज्ञों से भी उत्तम पुण्यफल पाकर देहत्याग के पश्चात् उसका उपभोग करेगा। कुन्तीनन्दन! कुरुप्रवर भीष्म ने पहले जिस प्रकार तीर्थयात्राजनित पुण्य प्राप्त किया था, उससे भी आठ गुने उत्तम धर्म की उपलब्धि तुम्हें होगी। तुम अपने साथ सब ऋषियों को ले जाओगे, इसीलिये तुम्हें आठवाँ पुण्यफल प्राप्त होगा। भरतकुलभूषण कुरुनन्दन! इन सभी तीर्थों में राक्षसों के समुदाय फैले हुए हैं। तुम्हारे सिवा, दूसरे नरेशों ने वहाँ की यात्रा नहीं की है। जो मनुष्य सबेरे उठकर देवर्षि पुलस्त्य द्वारा वर्णित सम्पूर्ण तीर्थों के माहात्म्य से संयुक्त इस प्रसंग का पाठ करता है, वह सब पापों से मुक्त हो जाता है।
महाराज! ऋषिप्रवर, वाल्मीकि, कश्यप, आत्रेय, कुण्डजठर, विश्वामित्र, गौतम, असित, देवल, मार्कण्डेय, गालव, भरद्वाज, वसिष्ठ, उद्दालक मुनि, शौनक तथा पुत्रसहित तपोधनप्रवर व्यास, मुनिश्रेष्ठ दुर्वासा और महातेजस्वी जाबालि- ये सभी महर्षि, जो तपस्या के धनी हैं, तुम्हारी प्रतिक्षा कर रहे हैं। इन सबके साथ उक्त तीर्थों में जाओ। महाराज! ये अमितेजस्वी महर्षि लोमश तुम्हारे पास आने वाले हैं, उन्हें साथ लेकर यात्रा करो। धर्मज्ञ! इस यात्रा में मैं भी तुम्हारा साथ दूंगा। प्राचीन राजा महाभिष के समान तुम भी क्रमशः इन तीर्थों में भ्रमण करते हुए महान् यश प्राप्त करोगे।
नृपश्रेष्ठ! जैसे धर्मात्मा ययाति तथा राजा पुरूरवा थे, वैसे ही तुम भी अपने धर्म से सुशोभित हो रहे हो। जैसे राजा भगीरथ तथा विख्यात महाराज श्रीराम हो गये हैं, उसी प्रकार तुम भी सूर्य की भाँति सब राजाओं से अधिक शोभा पा रहे हो। महाराज! जैसे मनु, जैसे इक्ष्वाकु, जैसे महायशस्वी पूरू और जैसे वेननन्दन पृथु हो गये हैं, वैसी ही तुम्हारी भी ख्याति है। पूर्वकाल में वृत्रासुरविनाशक देवराज इन्द्र ने जैसे सब शत्रुओं का संहार करते हुए निश्चिंत होकर तीनों लोकों का पालन किया था, उसी प्रकार तुम भी शत्रुओं का नाश करके प्रजा का पालन करोगे। कमलनयन नरेश! तुम अपने धर्म से जीती हुई पृथ्वी पर अधिकार प्राप्त करके स्वधर्मपालन द्वारा कीर्तवीर्य अर्जुन के समान विख्यात होओगे।।
वैशम्पायन जी कहते हैं- महाराज जनमेजय! देवर्षि नारद इस प्रकार राजा युधिष्ठिर को आश्वासन देकर उनकी आज्ञा ले वहीं अन्तर्धान हो गये। धर्मात्मा युधिष्ठिर ने भी इसी विषय का चिन्तन करते हुए अपने पास रहने वाले महर्षियों से तीर्थयात्रासम्बन्धी महान् पुण्य के विषय में निवेदन किया।

वैशम्पायन जी कहते हैं- जनमेजय! अपने भाइयों तथा परम बुद्धिमान् देवर्षि नारद की सम्मति जानकर राजा युधिष्ठिर ने पितामह के समान प्रभावशाली पुरोहित धौम्य जी से कहा- ‘ब्रह्मन्! मैंने अस्त्र प्राप्ति के लिये विजयी सत्य पराक्रमी, महामना एवं प्रतापी पुरुषसिंह महाबाहु अर्जुन को निर्वासित कर रखा है। वह वीर मुझमें अनुराग रखने वाला, सामर्थ्यशाली, तपस्या का धनी, पुण्यात्मा और अस्त्र-शस्त्रों के ज्ञान् में भगवान् श्रीकृष्ण की भाँति प्रभावशाली है। विप्रवर! मैं इन दोनों कृष्णनामधारी वीरों को शत्रुओं का संहार करने में समर्थ और महापराक्रमी समझता हूँ। महाप्रतापी वेदव्यास जी की भी यही धारणा है। कमल के समान नेत्रों वाले भगवान् श्रीकृष्ण और अर्जुन तीन युगों से सदा साथ रहते आये हैं। नारद जी भी इन दोनों को इसी रूप में जानते हैं और सदा मुझसे इस बात की चर्चा करते रहते हैं। मैं भी ऐसा ही समझता हूँ कि श्रीकृष्ण और अर्जुन सुप्रसिद्ध नर-नारायण ऋषि हैं।
अर्जुन को शक्तिशाली समझ कर ही मैंने उसे दिव्यास्त्रों की प्राप्ति के लिये भेजा है। देवपुत्र अर्जुन इन्द्र से कम नहीं हैं। यह जानकर ही मैंने उसे देवराज इन्द्र का दर्शन करने और उनसे दिव्यास्त्र को प्राप्त करने के लिये भेजा है। भीष्म और द्रोण अतिरथी वीर हैं। कृपाचार्य तथा अश्वत्थामा को भी जीतना कठिन है। धृतराष्ट्र के पुत्र दुर्योधन ने इन सभी महारथियों को युद्ध के लिये वरण कर लिया है। वे सब-के-सब वेदज्ञ, शूरवीर, सम्पूर्ण अस्त्र-शस्त्रों के ज्ञाता, महाबली और सदा अर्जुन के साथ युद्ध की अभिलाषा रखने वाले हैं। वह सूपपुत्र महारथी कर्ण भी दिव्यास्त्रों का ज्ञाता है। काल ने उसे प्रलयकालीन संवर्तक नामक महान् अग्नि के समान उत्पन्न किया है। अस्त्रों का वेग ही उसका वायुतुल्य बल है। बाण ही उसकी ज्वाला हैं। हथेली से होने वाली आवाज़ ही उस दाहक अग्नि का शब्द है। युद्ध में उठने वाली धूल ही उस कर्णरूपी अग्नि का धूम है। अस्त्रों की वर्षा ही उसकी लपटों का लगना है। धृतराष्ट्रपुत्ररूपी वायु का सहारा पाकर वह और भी उद्धत एवं प्रज्वलित हो उठा है। इसमें संदेह नहीं कि वह मेरी सेना को सूखे तिनकों की राशि के समान भस्म कर डालेगा।
उस आग को युद्ध में अर्जुन नामक महामेघ ही बुझा सकेगा। श्रीकृष्णरूपी वायु का सहारा पाकर ही वह मेघ उठेगा। दिव्यास्त्रों का प्रकाश ही उसमें बिजली की चमक होगी। रथ के श्वेत घोड़े ही उसके निकट उड़ने वाली बकपंक्तियों की भाँति सुशोभित होंगे। गाण्डीव धनुष ही इन्द्रधनुष के समान दुःसह दृश्य उपस्थित करने वाला होगा। वह क्रोध में भरकर बाणरूपी जल की धारा से कर्णरूपी प्रज्वलित अग्नि को निश्चय ही शांत कर देगा। शत्रुओं की राजधानी पर विजय पाने वाला अर्जुन साक्षात् इन्द्र से सारे दिव्यास्त्र प्राप्त करेगा। धतराष्ट्र-पक्ष के उक्त सभी महारथियों को जीनते के लिये वह अकेला ही पर्याप्त होगा; ऐसा मेरा दृढ़ विश्वास है। अन्यथा अत्यन्त कृतार्थ का अनुभव करने वाले शत्रुओं को दबाने का और कोई उपाय नहीं है। अतः हम शत्रुहन्ता पाण्डुनन्दन अर्जुन को अवश्य ही सब दिव्यास्त्रों का ज्ञान प्राप्त करके आया हुआ देखेंगे; क्योंकि वह वीर किसी कार्य-भार को उठाकर उसे पूर्ण किये बिना कभी शांत नहीं होता।
नरश्रेष्ठ! इस काम्यकवन में वीर अर्जुन के बिना द्रौपदी सहित हम सब पाण्डवों का मन बिल्कुल नहीं लग रहा है। इसीलिये आप हमें किसी ऐसे रमणीय वन का पता बतायें जो बहुत अच्छा, पवित्र, प्रचुर अन्न और फल से सम्पन्न तथा पुण्यात्मा, पुरुषों द्वारा सेवित हो। जहाँ हम लोग कुछ काल रहकर सत्य पराक्रमी वीर अर्जुन के आगमन की उसी प्रकार प्रतीक्षा करें, जैसे वृष्टि की इच्छा रखने वाले किसान बादलों की राह देखते हैं। ब्रह्मन! आप दूसरे ब्राह्मणों से सुने हुए नाना प्रकार के कतिपय आश्रमों, सरोवरों, सरिताओं तथा रमणीय पर्वतों का पता बताइये। अर्जुन के बिना अब काम्यकवन में रहना हमें अच्छा नहीं लगता; इसीलिये अब दूसरी दिशा को चलेंगे’।

वैशम्पायन जी कहते हैं- जनमेजय! पाण्डवों का चित्त अर्जुन के लिये अत्यन्त दीन हो रहा था। वे सब के सब उनसे मिलने को उत्सुक थे। उनकी ऐसी अवस्था देख कर बृहस्पति के समान तेजस्वी महर्षि धौम्य ने उन्हें सान्त्वना देते हुए कहा- ‘पापरहित भरतकुलभूषण! ब्राह्मण लोग जिन्हें आदर देते है, उन पुण्य आश्रमों, दिशाओं, तीर्थों और पर्वतों का मैं वर्णन करता हूं, सुनो। नरेश्वर! राजन्! मेरे मुख से उन सबका वर्णन सुनकर तुम द्रौपदी तथा भाईयों के साथ शोकरहित हो जाओगे। नरश्रेष्ठ पाण्डुन्दन! इसका श्रवण करने मात्र से तुम्हें उनके सेवन का पुण्य प्राप्त होगा। वहाँ जाने से सौ गुने पुण्य की प्राप्ति होगी। महाराज युधिष्ठिर! मैं अपनी रमणीय शक्ति के अनुसार सबसे पहले राजर्षिगणों द्वारा सेवित रमणीय प्राची दिशा का वर्णन करूंगा।
भरतनन्दन! देवर्षिसेवित प्राची दिशा में नैमिष नामक तीर्थ है, जहाँ भिन्न-भिन्न देवताओं के अलग-अलग पुण्यतीर्थ हैं। जहाँ देवर्षिसेवित परम रमणीय पुण्यमयी गोमती नदी है। देवताओं की यज्ञभूमि और सूर्य का यज्ञपात्र विद्यमान है। प्राची दिशा में ही पुण्यपर्वत श्रेष्ठ गय है, जो राजर्षि गय के द्वारा सम्मानित हुआ है। वहाँ कल्याणमय ब्रह्मसरोवर है, जिसका देवर्षिगण सेवन करते हैं। पुरुषसिंह! उस गया के विषय में ही प्राचीन लोग यह कहा करते हैं कि ‘बहुत से पुत्रों की इच्छा करनी चाहिये; सम्भव है उनमें से एक भी गया जाये या अश्वमेध यज्ञ करे अथवा नीलवृष का उत्सर्ग करे। ऐसा पुरुष अपनी संतति द्वारा इस पहले की ओर से बाद की पीढ़ियों का उद्धार कर देता है’। राजन्! वहीं महानदी और गयशीर्ष तीर्थ है, जहाँ ब्राह्मणों ने अक्षयवट की स्थिति बतायी है, जिसके जड़ और शाखा आदि उपकरण कभी नष्ट नहीं होते। प्रभो! वहाँ पितरों के लिये दिया हुआ अन्न अक्षय होता है।
भरतश्रेष्ठ! वहीं फल्गु नाम वाली पुण्यसलिला महानदी है और वहीं बहुत से फल-मूलों वाली कौशिकी नदी प्रवाहित होती है, जहाँ तपोधन विश्वामित्र ब्राह्मणतत्त्व को प्राप्त हुए थे। पूर्वदिशा में ही पुण्यनदी गंगा बहती है, जिसके तट पर राजा भगीरथ ने प्रचुर दक्षिणा वाले बहुत से यज्ञों का अनुष्ठान किया था। उसी यज्ञ में विश्वामित्र का अलौकिक वैभव देखकर जमदग्निनन्दन परशुराम ने उनके वंश के अनुरूप यक्ष का वर्णन किया था। विश्वामित्र जी ने कान्यकुब्ज देश में इन्द्र के साथ सोमपान किया; वहीं वे क्षत्रियत्व से ऊपर उठ गये और ‘मैं ब्राह्मण हूं’ यह बात घोषित कर दी।
वीरवर! गंगा और यमुना का परम उत्तम पुण्यमय पवित्र संगम सम्पूर्ण जगत् में विख्यात है और बड़े-बड़े महर्षि उसका सेवन करते हैं। जहाँ समस्त प्राणियों के आत्मा भगवान् ब्रह्मा जी ने पहले ही यज्ञ किया था। भरतकुलभूषण! ब्रह्मा जी के उस प्रकृष्टयाग से ही उस स्थान का नाम ‘प्रयाग’ हो गया। कालंजर पर्वत पर हिरण्यबिन्दु नाम से प्रसिद्ध महान् तीर्थ बताया गया है। आगस्त्य पर्वत बहुत ही रमणीय, पवित्र, श्रेष्ठ एवं कल्याणस्वरूप है। कुरुनन्दन! महात्मा भार्गव का निवास स्थान महेन्द्र पर्वत है। कुन्तीनन्दन! वहाँ ब्रह्मा जी ने पूर्वकाल में यज्ञ किया था।

युधिष्ठिर! जहाँ पुण्यसलिला भागीरथी गंगा सरोवर में स्थित थी। महाराज! जहाँ पर उन्हें ‘ब्रह्मशाला’ यह पवित्र नाम दिया गया है। वह पुण्यतीर्थ निष्पाप मनुष्यों से व्याप्त है; उसका दर्शन पुण्यमय बताया गया है। वहीं महात्मा मतंग ऋषि का महान् एवं उत्तम आश्रय केदारतीर्थ है। वह परम पवित्र, मंगलकारी और लोक में विख्यात है। कुण्डोद नामक रमणीय पर्वत बहुत फल-मूल और जल से सम्पन्न है, जहाँ प्यासे हुए निषध नरेश को जल और शांति की उपलब्धि हुई थी।
वहीं तपस्वीजनों से सुशोभित पवित्र देववन नामक पुण्य क्षेत्र है, जहाँ पर्वत के शिखर पर बाहुदा ओर नन्दा नदी बहती हैं।
महाराज! पूर्व दिशा में जो बहुत-से-तीर्थ, नदियां, पर्वत और पुण्य मंदिर आदि हैं, उनका मैंने तुमसे (संक्षेप में) वर्णन किया है। अब शेष तीन दिशाओं के सरिताओं, पर्वतों और पुण्य स्थानों का वर्णन करता हूं, सुनो’।

धौम्य जी कहते हैं- भरवंशी युधिष्ठिर! अब मैं अपनी बुद्धि के अनुसार दक्षिण दिशावर्ती पुण्य तीर्थों का विस्तारपूर्वक वर्णन करता हूँ। दक्षिण में पुण्यमयी गोदावरी नदी बहुत प्रसिद्ध है, जिसके तट पर अनेक बगीचे सुशोभित हैं। उसके भीतर अगाध जल भरा हुआ है। बहुत-से तपस्वी उसका सेवन करते हैं तथा वह सबके लिये कल्याणस्वरूपा है। वेणा और भीमरथी- ये दो नदियां भी दक्षिण में ही हैं, जो समस्त पापभय का नाश करने वाली हैं। उसके दोनों तट अनेक प्रकार के पशु-पक्षियों से व्याप्त और तपस्वीजनों के आश्रमों से विभूषित हैं।
भरतकुलभूषण! राजा नृग की नदी पयोष्णी भी उधर ही है, जो रमणयी तीर्थों और अगाध जल से सुशोभित है। द्विज उसका सेवन करते हैं। इस विषय में हमारे सुनने में आया है कि महायोगी एवं महायशस्वी मार्कण्डेय ने यजमान राजा नृग के समान उसके वंश के योग्य यशोगाथा का वर्णन इस प्रकार किया था- ‘पयोष्णी के तट पर उत्तम वराहतीर्थ में यज्ञ करने वाले राजा नृग के यज्ञ में इन्द्र सोमपान करके मस्त हो गये थे और प्रचुर दक्षिणा पाकर ब्राह्मण लोग भी हर्षोल्लास से पूर्ण हो गये थे। पयोष्णी का जल हाथ में उठाया गया हो या धरती पर पड़ा हो अथवा वायु के वेग से उछलकर अपने ऊपर पड़ गया हो, वह जन्म से लेकर मृत्युपर्यन्त किये हुए समस्त पापों को हर लेता है। जहाँ भगवान् शंकर का स्वयं ही अपने लिये बनाया हुआ शृंग नामक वाद्यविशेष स्वर्ग से भी ऊंचा और निर्मल है, उसका दर्शन करके मरणधर्मा मानव शिवधाम में चला जाता है। एक ओर अगाध जलराशि से भरी हुई गंगा आदि सम्पूर्ण नदियां हों और दूसरी ओर केवल पुण्यसलिला पयोष्णी नदी हो तो वही अन्य सब नदियों की अपेक्षा श्रेष्ठ है; ऐसा मेरा विचार है।
भरतश्रेष्ठ! दक्षिण में पवित्र माठर-वन है, जो प्रचुर फल-मूल से सम्पन्न हो कल्याणस्वरूप है। वहाँ वरुणस्रोतस नामक पर्वत पर माठर (सूर्य के पार्श्ववर्ती देवता) का विजय स्तम्भ सुशोभित होता है। यह स्तम्भ प्रवेणी-नदी के उत्तरवर्ती मार्ग में कण्व के पुण्यमय आश्रम में है। इस प्रकार जैसा कि मैंने सुन रखा था, तपस्वी महात्माओं के निवास योग्य वनों का वर्णन किया है। तात! शूर्पारक क्षेत्र में महात्मा जमदग्नि की वेदी है। भारत! वहीं रमणयी पाषाणतीर्था और पुनश्चन्द्रा नामक तीर्थ-विशेष हैं। कुन्तीनन्दन! उसी क्षेत्र में अशोकतीर्थ है, जहाँ महर्षियों के बहुत से आश्रम हैं।
युधिष्ठिर! पाण्ड्य देश में अगस्त्यतीर्थ तथा वारुणतीर्थ हैं। नरश्रेष्ठ! पाण्ड्य देश के भीतर पवित्र कुमारी कन्याएं (कन्याकुमारी तीर्थ) कही गयी हैं। कुन्तीकुमार! अब मैं तुमसे ताम्रपर्णी नदी की महिमा का वर्णन करूंगा, सुनो। भरतनन्दन! वहाँ मोक्ष पाने की इच्छा से देवताओं ने आश्रम में रहकर बड़ी भारी तपस्या की थी। वहाँ का गोकर्णतीर्थ तीनों लोकों में विख्यात है। तात! गोकर्णतीर्थ में शीतल जल भरा रहता है। उसकी जलराशि अनन्त है। वह पवित्र, कल्याणमय और शुभ है। जिनका अन्तःकरण शुद्ध नहीं है, ऐसे मनुष्यों के लिये गोकर्णतीर्थ अत्यन्त दुर्लभ है। वहाँ अगस्त्य के शिष्य का पुण्यमय आश्रम है, जो वृक्षों और तृण आदि से सम्पन्न एवं फल-मूलों से परिपूर्ण है। देवसम नामक पर्वत ही वह आश्रम है। वहाँ परम सुन्दर मणिमय वैदूर्य पर्वत है, जो शिवस्वरूप है। उसी पर महर्षि अगस्त्य का आश्रम है, जो प्रचुर फल-मूल और जल से सम्पन्न है।

नरेश्वर! अब मैं सुराष्ट्र (सौराष्ट्र) देशीय पुण्यस्थानों, मन्दिरों, आश्रमों, सरिताओं और सरोवरों का वर्णन करता हूँ। विप्रगण! वहीं चमसोद्भेदतीर्थ की चर्चा की जाती है।
युधिष्ठिर! सुराष्ट्र में ही समुद्र के तट पर प्रभास क्षेत्र है, जो देवताओं का तीर्थ कहा जाता है। वहीं पिण्डारक नामक तीर्थ है, जो तपस्वीजनों द्वारा सेवित और कल्याणस्वरूप है। उधर ही उज्जयन्त नामक महान् पर्वत है, जो शीघ्र सिद्धि प्रदान करने वाला है।
युधिष्ठिर! उसके विषय में देवर्षिप्रवर श्रीनारद जी के द्वारा कहा हुआ एक प्राचीन श्लोक सुना जाता है, उसको मुझसे सुनो।
पुण्यपर्वत पर तपस्या करने वाला पुरुष स्वर्गलोक में पूजित होता है। उज्जयन्त के ही आसपास पुण्यमयी द्वारकापूरी है, जहाँ साक्षात् पुराणपुरुष भगवान् मधुसूदन निवास करते हैं। वे ही सनातन धर्मस्वरूप हैं। जो वेदवेत्ता और अध्यात्मशास्त्र के विद्वान् ब्राह्मण हैं, वे परमात्मा श्रीकृष्ण को ही सनातन धर्मरूप बताते हैं।
भगवान् गोविन्द पवित्रों को भी पावन करने वाले परमपवित्र कहे जाते हैं। वे पुण्यों के भी पुण्य और मंगलों के भी मंगल हैं। कमलनयन देवाधिदेव सनातन श्रीहरि अविनाशी परमात्मा, व्यथात्मा (क्षरपुरुष), क्षेत्रज्ञ और परमेश्वर हैं। वे अचिन्त्यस्वरूप भगवान् मधुसूदन वहीं द्वारकापुरी में विराजमान हैं।

धौम्य जी कहते हैं- युधिष्ठिर! अब मैं पश्चिम दिशा के आनर्त देश में जो-जो पवित्र तीर्थ और पुण्यस्वरूप देवालय हैं, उन सबका वर्णन करूंगा। भरतनन्दन! पश्चिम दिशा में पुण्यमयी नर्मदा नदी  प्रवाहित होती है, जिसकी धारा पूर्व से पश्चिम की ओर है। उसके तट पर प्रियंक्षु और आम के वृक्ष का वन है। बेंत तथा फल वाले वृक्षों की श्रेणियां भी उसकी शोभा बढ़ाती हैं। भरतनन्दन कुरुक्षेत्र! त्रिलोकी में जो-जो पुण्यतीर्थ, मंदिर, नदी, वन, पर्वत ब्रह्मा आदि देवता, सिद्ध, ऋषि, चारण एवं पुण्यात्माओं के समूह हैं, वे सब सदा नर्मदा के जल में स्नान करने के लिये आया करते हैं।
वहीं मुनिवर विश्रवा का पवित्र आश्रम सुना जाता है, जहाँ पर वाहन धनाध्यक्ष कुबेर का जन्म हुआ था। वैदूर्य शिखर नामक मंगलमय पवित्र पर्वत भी नर्मदा तट पर है, वहाँ हरे-हरे पत्तों से सुशोभित सदा फल और फूलों के भार से लदे हुए वृक्ष शोभा पाते हैं। राजन्! उस पर्वत के शिखर पर पुण्य सरोवर है, जिसमें सदा कमल खिलते हैं। महाराज! देवता और गन्धर्व भी उस पुण्यतीर्थ का सेवन करते हैं। राजन्! देवर्षिगणों से सेवित वह पुण्यपर्वत स्वर्ग के समान सुन्दर एवं सुखद है। वहाँ अनेक आश्चर्य की बातें देखी जाती हैं। शत्रुओं की राजधानी पर विजय पाने वाले नरेश! वहाँ राजर्षि विश्वामित्र की तपस्या से प्रकट हुई एक पुण्यमयी नदी है, जो परम पवित्र तीर्थ मानी गयी है। उसी के तट पर नहुषनन्दन राजा ययाति स्वर्ग से साधु पुरुषों के बीच में गिरे थे और पुनः सनातन धर्ममय लोकों में चले गये थे। वहाँ पुण्यसरोवर, विख्यात मैनाक पर्वत और प्रचुर फल-मूलों से सम्पन्न असित नामक पर्वत है।
युधिष्ठिर! उसी पर्वत पर कच्छसेन का पुण्यदायक आश्रम है। पाण्डुनन्दन! महर्षि च्यवन का सुविख्यात आश्रम भी वहीं है। प्रभो! वहाँ थोड़ी ही तपस्या से मनुष्य सिद्धि प्राप्त कर लेते हैं। महाराज! पश्चिम दिशा में ही जम्बूमार्ग है, जहाँ शुद्ध अन्तःकरण वाले महर्षियों का आश्रम है। शांत पुरुषों में श्रेष्ठ युधिष्ठिर! वह आश्रम पशु-पक्षियों से सेवित है। राजन्! उधर ही सदा तपस्वीजनों से भरे हुए पुण्यतम तीर्थ- केतुमाला, मेध्या और गंगाद्वार (हरिद्वार) हैं। भूपाल! द्विजों से सेवित सुप्रसिद्ध सैन्धवारण्य भी उधर ही है। ब्रह्मा जी का पुण्यदायक सरोवर पुष्कर भी पश्चिम दिशा में ही है, जो वानप्रस्थों, सिद्धों और महर्षियों का प्रिय आश्रम है। जो मनस्वी पुरुष मन से भी पुष्कर तीर्थ में निवास करने की इच्छा करता है, उसके सारे पाप नष्ट हो जाते हैं और वह स्वर्गलोक में आनंद भोगता है’।

धौम्य जी कहते हैं- नृपश्रेष्ठ! उत्तर दिशा में जो पुण्यप्रद तीर्थ और देवालय आदि हैं, उनका तुम से वर्णन करता हूँ। प्रभो! तुम सावधान होकर वह सब मेरे मुख से सुनो! वीरवर तीर्थों की कथा का प्रसंग उनके प्रति मंगलमयी श्रद्धा उत्पन्न करता है। तीर्थों की पंक्ति से सुशोभित सरस्वती नदी बड़ी पुण्यदायिनी है। पाण्डुनन्दन! समुद्र में मिलने वाली महावेगशालिनी यमुना भी उत्तम दिशा में ही है। उधर ही अत्यन्त पुण्यमय प्लक्षावतरण नामक मंगलकारक तीर्थ है; जहाँ ब्राह्मणगण यज्ञ करके सरस्वती के जल से अवभृथस्नान करते और अपने स्थानों को जाते हैं। उधर ही अग्निशिर नामक दिव्य, कल्याणमय, पुण्यतीर्थ बताया जाता है। निष्पाप भरतनन्दन! उसी तीर्थ में सहदेव ने शमी का डंडा फेंकवाकर, जितनी दूरी में वह डंडा पड़ा था उतनी दूरी में, मण्डप बनवाकर उसमें यज्ञ किया। युधिष्ठिर! इसी विषय में इन्द्र की गायी हुए एक गाथा लोक में प्रचलित है, जिसे ब्राह्मण गाया करते हैं।
कुरुश्रेष्ठ! सहदेव ने यमुना-तट पर लाख स्वर्णमुद्राओं की दक्षिणा देकर अग्नि की उपासना की थी। वहीं महायशस्वी चक्रवती राजा भरत ने पैंतीस अश्वमेध यज्ञों का अनुष्ठान किया। तात! प्राचीन काल में राजा भरत ब्राह्मणों की मनोवांछा को पूर्ण करने वाला राजा सुना गया है। उत्तराखण्ड में ही महर्षि शरभंग का अत्यन्त पुण्यदायक आश्रम विख्यात है। कुन्तीनन्दन! साधु पुरुषों ने सरस्वती नदी की सदा उपासना की है। महाराज! पूर्वकाल में बालखिल्य ऋषियों ने वहाँ यज्ञ किया था। युधिष्ठिर! परम पुण्यमयी दृषद्वती नदी भी उधर ही बतायी गयी है। मनुष्यों में श्रेष्ठ युधिष्ठिर! वहीं न्यग्रोध, पुण्य, पांचाल्य, दाल्भ्यघोष और दाल्भ्य-ये पांच आश्रम हैं तथा अनन्तकीर्ति एवं अमित तेजस्वी महात्मा सुव्रत का पुण्य आश्रम भी उतरांखण्ड में ही बताया जाता है, जो पृथ्वी पर रहकर भी तीनों लोकों मे विख्यात है। नरेश्वर! उत्तराखण्ड में ही विख्यात मुनि नर और नारायण हैं, जो एतावर्ण (श्यामवर्ग-साकार) होते हुए भी वास्तव में अवर्ण (निराकार) ही हैं।।
भरतश्रेष्ठ! ये दोनों मुनि वेदज्ञ, वेद के मर्मज्ञ तथा वेदविद्या के पूर्ण जानकार हैं। इन्होंने पुण्यदायक उत्तम यज्ञों द्वारा शंकर का यजन किया है। पूर्वकाल में इन्द्र, वरुण आदि बहुत-से देवताओं ने मिलकर विशाखयूप नामक स्थान में तप किया था, अतः वह अत्यन्त पुण्यप्रद स्थान है। महाभाग, महायशस्वी और महाप्रभावशाली महर्षि जमदग्नि ने परम सुन्दर तथा पुण्यप्रद पलाशवन में यज्ञ किया था। जिसमें सब श्रेष्ठ नदियां मूर्तिमती हो अपना-अपना जल लेकर उन मुनिश्रेष्ठ के पाय आयीं और उन्हें सब ओर से घेरकर खड़ी हुई थीं।
वीर महाराज! यहाँ महात्मा जमदग्नि की यह यज्ञदीक्षा देखकर स्वयं गन्धर्वराज विश्वावसु ने इस श्लोक का गान किया था। महात्मा जमनग्नि जब यज्ञ द्वारा देवताओं का यजन कर रहे थे, उस समय उनके यज्ञ में सरिताओं ने आकर मधु से ब्राह्मणों को तृप्त किया। युधिष्ठिर! गिरिश्रेष्ठ हिमालय किरातों और किन्नरों का निवास स्थान है। गन्धर्व, यक्ष, राक्षस और अप्सराएं उसका सदा सेवन करती हैं। गंगा जी अपने वेग से उस शैलराज को फोड़कर जहाँ प्रकट हुई है, वह पुण्यस्थान गंगाद्वार (हरिद्वार) के नाम से विख्यात है। राजन्! उस तीर्थ का ब्रह्मर्षिगण सदा सेवन करते हैं। कुरुनन्दन! पुण्यमय कनखल में पहले सनत्कुमार ने यात्रा की थी। वहीं पुरु नाम से प्रसिद्ध पर्वत है, जहाँ पूर्वकाल में पुरूरवा ने यात्रा की थी।

राजन्! महर्षियों से सेवित जिस महान् पर्वत पर भृगु ने तपस्या की थी, वह भृगुतुंग आश्रम के नाम से विख्यात है। भरतश्रेष्ठ! भूत, भविष्य वर्तमान जिनका स्वरूप है, जो सर्वशक्तिमान्, सर्वव्यापी, सनातन एवं पुरुषोत्तम नारायण हैं, उन अत्यन्त यशस्वी श्रीहरि की पुण्यमयी विशालापुरी बदरीवन के निकट है। वह नर-नारायण का आश्रम कहा गया है। वह पुण्यप्रद बदरिकाश्रम तीनों लोकों में विख्यात है।
राजन्! पूर्वकाल से ही विशाला बदरी के समीप गंगा कहीं गर्म जल तथा कहीं शीतल जल प्रवाहित करती है। उनकी बालू सुवर्ण की भाँति चमकती है। वहाँ महाभाग एवं महातेजस्वी देवता तथा महर्षि प्रतिदिन जाकर अमित प्रभावशाली भगवान् नारायण को नमस्कार करते हैं। जहाँ सनातन परमात्मा भगवान् नारायण विराजमान हैं, वहाँ सम्पूर्ण जगत् है और समस्त तीर्थ तथा देवालय हैं। वह बदरिकाश्रम पुण्यक्षेत्र और परब्रह्मस्वरूप है। वही तीर्थ है, वही तपोवन है, वही सम्पूर्ण भूतों का परमदेव परमेश्वर है। वही सनातन परमधाता एवं परमपद है, जिसे जान लेने पर शास्त्रदर्शी विद्वान् कभी शोक नहीं करते हैं। वहीं देवर्षि सिद्ध और समस्त तपोधन महात्मा निवास करते हैं। जहाँ महायोगी आदिदेव भगवान् मधुसूदन विराजमान हैं, वह स्थान पुण्यों का भी पुण्य है। इस विषय में तुम्हें संशय नहीं होना चाहिये।
राजन्! पृथ्वीपते! नरश्रेष्ठ! ये भूमण्डल के पुण्यतीर्थ और आश्रम आदि कहे गये वसु, साध्य, आदित्य, मरुद्गण, अश्विनीकुमार तथा देवोपम महात्मा मुनि इन सब तीर्थों का सेवन करते हैं।
कुन्तीनन्दन! तुम श्रेष्ठ ब्राह्मणों और महान् सौभाग्यशाली भाइयों के साथ इन तीर्थों में विचरते रहोगे तो अर्जुन के लिये तुम्हारे मिलने की उत्कृष्ट इच्छा अर्थात् विरहव्याकुलता शांत हो जायेगी।

वैशम्पायन जी कहते हैं- कौरवनन्दन! जब धौम्य ऋषि इस प्रकार कह रहे थे, उसी समय महातेजस्वी महर्षि लोमश वहाँ आये। जैसे स्वर्ग में इन्द्र के आने पर समस्त देवता उठकर खड़े हो जाते हैं, उसी प्रकार ज्येष्ठ पाण्डव राजा युधिष्ठिर, उनके समुदाय के अन्य लोग तथा वे ब्राह्मण भी उन महाभाग लोमश को आया देख उनके स्वागत के लिये उठकर खड़े हो गये। धर्मनन्दन युधिष्ठिर ने यथायोग्य उनका पूजन करके उन्हें आसन पर बिठाया और वहाँ आने तथा वन में घूमने का प्रयोजन पूछा।
पाण्डुनन्दन युधिष्ठिर के इस प्रकार पूछने पर महामना महर्षि लोमश बड़े प्रसन्न हुए और अपनी मधुर वाणी द्वारा पाण्डवों का हर्ष बढ़ाते हुए इस प्रकार बोले- ‘कुन्तीनन्दन! मैं यों ही इच्छानुसार सम्पूर्ण लोकों में विचरण करता हूँ। एक दिन मैं इन्द्र के भवन में गया और वहाँ देवराज इन्द्र से मिला। वहाँ मैंने तुम्हारे भ्राता सव्यसाची अर्जुन को भी देखा, जो इन्द्र के आधे सिंहासन पर बैठे हुए थे। वहाँ उन्हें इस दशा में देखकर मुझे बड़ा आश्चर्य हुआ। पुरुषसिंह युधिष्ठिर! तुम्हारे भाई अर्जुन को इन्द्र के सिंहासन पर बैठा देख जब मैं आश्चर्यचकित हो रहा था, उसी समय देवराज इन्द्र ने मुझसे कहा- ‘मुने! तुम पाण्डवों के पास जाओ’। उन इन्द्र के आदेश से मैं भाइयों सहित तुम्हें देखने के लिये शीघ्रतापूर्वक यहाँ आया हूँ। इसके लिये इन्द्र ने तो मुझसे कहा ही था, महात्मा अर्जुन ने भी अनुरोध किया था। तात! पाण्डवों को आनंदित करने वाले युधिष्ठिर! मैं तुम्हें बड़ा प्रिय समाचार सुनाऊंगा। राजन्! तुम इन महर्षियों और द्रौपदी के साथ मेरी बात सुनो।
भरतकुलभूषण विभो! तुमने महाबाहु अर्जुन को दिव्यास्त्रों की प्राप्ति के लिये जो आदेश दिया था, उसके विषय में यह निवेदन करना है कि अर्जुन ने भगवान् शंकर से उनका अनुपम अस्त्र (पाशुपत) प्राप्त कर लिया है। जो ब्रह्मशिर नामक अस्त्र अमृत से प्रकट होकर तपस्या के प्रभाव से भगवान् शंकर को मिला था, वही पाशुपतास्त्र सव्यसाची अर्जुन ने प्राप्त कर लिया है। युधिष्ठिर! रुद्र देवता का वह वज्र के समान दुर्भेद्य अस्त्र मन्त्र, उपसंहार, प्रायश्चित और मंगलसहित अर्जुन ने पा लिया है। साथ ही, दण्ड आदि अन्य अस्त्र भी उन्होंने हस्तगत कर लिये हैं। इतना ही नहीं, उन्होंने विश्वावसु  के पुत्र से नृत्य, गीत, सामगान और वाद्यकला की भी विधिपूर्वक यथोचित शिक्षा प्राप्त कर ली है। इस प्रकार अस्त्रविद्या में निपुणता प्राप्त करके कुन्तीकुमार ने गान्धर्ववेद (संगीतविद्या) को भी प्राप्त कर लिया है। अब तुम्हारे छोटे भाई भीमसेन के छोटे भाई अर्जुन वहाँ बड़े सुख से रह रहे हैं।
युधिष्ठिर! देवश्रेष्ठ इन्द्र ने मुझसे तुम्हारे लिये जो संदेश कहा था, उसे अब तुम्हें बता रहा हूं, सुनो। उन्होंने मुझसे कहा- 'द्विजोत्तम! इसमें संदेह नहीं कि आप घूमते-घूमते मनुष्य लोकों में भी जायेंगे। अतः मेरे अनुरोध से राजा युधिष्ठिर के पास जाकर यह बात कह दीजियेगा- 'राजन्! तुम्हारे भाई अर्जुन अस्त्रविद्या में निपुण हो चुके हैं। अब वे देवताओं का एक बहुत बड़ा कार्य, जिसे देवता स्वयं नहीं कर सकते, सिद्ध करके शीघ्र तुम्हारे पास आ जायेंगे; तब तक तुम भी अपने भाइयों के साथ स्वयं को तपस्या में लगाओ; क्योंकि तपस्या से बढ़कर दूसरा कोई साधन नहीं है। तपस्या से महान फल की प्राप्ति होती है।

‘भरतश्रेष्ठ! मैं कर्ण को अच्छी तरह जानता हूँ। वह सत्यप्रतिज्ञ, अत्यन्त उत्साही, महापराक्रमी और महाबली है। बड़े-बड़े संग्राम में उसकी समानता करने वाला कोई नहीं है। वह महान् युद्धविशारद, महाधनुर्धर, अस्त्र-शस्‍त्रों का महान् ज्ञाता, श्रेष्ठ, सुन्दर, महेश्वरपुत्र कार्तिकेय के समान पराक्रमी, सूर्य देवता का पुत्र और शक्तिशाली वीर है।
इसी प्रकार मैं अर्जुन को भी जानता हूँ। वह कार्तिकेय से भी बढ़कर है, उसमें स्वभाव से ही दुःसह पुरुषार्थ भरा हुआ है। युद्ध में कर्ण अर्जुन की सोलहवीं कला के बराबर भी नहीं है।
शत्रुदमन! तुम्हारे मन में जिस बात को लेकर कर्ण से भय बना रहता है, मैं अर्जुन के लौटने पर तुम्हारे उस भय को भी दूर कर दूंगा। वीरवर! तीर्थयात्रा के विषय में जो तुम्हारा मानसिक संकल्प है, उसके विषय में महर्षि लोमश निश्चय ही तुमसे सब कुछ बतावेंगे।
भरतनन्दन! तीर्थों में जो कुछ तपस्यायुक्त फल प्राप्त होता है, वह सब ये ब्रह्मर्षि लोमश तुम्हें बतायेंगे, तुम्हें इस पर विश्वास करना चाहिये। उसमें अन्यथा बुद्धि नहीं करनी चाहिये।'

लोमश मुनि कहते हैं- युधिष्ठिर! जब मैं आने लगा, तब अर्जुन ने भी मुझसे जो बात कही थी, वह सुनो। वे बोले- ‘तपोधन! आप मेरे बड़े भैया युधिष्ठिर को धर्मानुकूल राजलक्ष्मी से संयुक्त कीजिये। आप उत्कृष्ट धर्मों और तपस्याओं को जानते हैं। श्रीसम्पन्न राजाओं का जो सनातन धर्म है, उसका भी आपको पूर्ण ज्ञान है। पुरुष को पवित्र बनाने वाला जो उत्तम साधन है, उसे आप जानते हैं। अतः आप पाण्डवों को तीर्थयात्रा सहित पुण्य से सम्पन्न कीजिये। महाराज युधिष्ठिर जिस प्रकार तीर्थों में जायें और वहाँ गोदान करें, वैसा सब प्रकार से प्रयत्न कीजियेगा।’ यह बात अर्जुन ने मुझसे कही थी। उन्होंने यह भी कहा- ‘महाराज युधिष्ठिर आपसे सुरक्षित रहकर सब तीर्थों में विचरण करें। दुर्गम स्थानों और विषम अवसरों में आप राक्षसों से उनकी रक्षा करें। द्विजश्रेष्ठ! जैसे दधीच ने देवराज इन्द्र की और महर्षि अंगिरा ने सूर्य की रक्षा की है, उसी प्रकार आप राक्षसों से कुन्तीकुमारों की रक्षा कीजिये। बहुत-से पिशाच तथा राक्षस, जो पर्वतों के समान विशालकाय हैं, आपसे सुरक्षित राजा युधिष्ठिर के पास नहीं आ सकेंगे’।
राजन्! इस प्रकार में इन्द्र के कथन और अर्जुन के अनुरोध से सब प्रकार के भय से तुम्हारी रक्षा करते हुए तुम्हारे साथ-साथ तीर्थों में विचरण करूंगा। कुरुनन्दन! पहले दो बार मैंने सब तीर्थों के दर्शन कर लिये; अब तीसरी बार तुम्हारे साथ पुनः उनका दर्शन करूंगा। महाराज युधिष्ठिर! यह तीर्थयात्रा सब प्रकार के भय का नाश करने वाली है। मनु आदि पुण्यात्मा राजर्षियों ने इस तीर्थयात्रारूपी धर्म का पालन किया है। कुरुनन्दन! जो सरल नहीं है, जिसने अपने मन और इन्द्रियों का वश में नहीं किया है, जो विद्याहीन और पापात्मा है तथा जिसकी बुद्धि कुटिलता से भरी हुई है, ऐसा मनुष्य (श्रद्धा न होने के कारण) तीर्थों में स्नान नहीं करता। तुम तो सदा धर्म में मन लगाये रखने वाले, धर्मज्ञ, सत्यप्रतिज्ञ और सब प्रकार की आसक्तियों से शून्य हो और आगे भी तुममें अधिकाधिक इन गुणों का विकास होगा। कुन्तीकुमार पाण्डुनन्दन! जैसे राजा भागीरथ हो गये हैं, जैसे गय आदि राजर्षि हो चुके हैं तथा जैसे महाराज ययाति हुए हैं, वैसे ही तुम भी विख्यात हो।'
युधिष्ठिर बोले- महर्षे! आपके दर्शन और आपकी बातों को सुनने से मुझे इतना अधिक हर्ष हुआ है कि मुझे इन वचनों का कोई उत्तर नहीं सूझता। देवराज इन्द्र जिसका स्मरण करते हों, उससे बढ़कर इस संसार में कौन है? जिसे आपका संग प्राप्त हो, जिसके अर्जुन जैसा भाई हो और जिसे इन्द्र याद करते हों, उससे बढ़कर सौभाग्यशाली और कौन है? भगवन्! आपने मुझे तीर्थों के दर्शन के लिये जो उत्साह प्रदान किया है, वह ठीक है। मैंने पहले से ही धौम्य जी के आदेश से तीर्थों में जाने का विचार कर रखा है। अतः ब्रह्मन्! आप जब ठीक समझें, तभी मैं तीर्थों के दर्शन के लिये चल दूंगा; यही मेरा अंतिम निश्चय है।'

वैशम्पायन जी कहते हैं- जनमेजय! तीर्थयात्रा के लिये जिन्होंने निश्चित विचार कर लिया था, उन पाण्डुनन्दन युधिष्ठिर से महर्षि लोमश ने कहा- 'थोड़े ही लोगों को साथ रखिये; क्योंकि थोड़े संगी-साथी होने पर आप इच्छानुसार सर्वत्र जा सकेंगे’।
युधिष्ठिर बोले- जो भिक्षाभोजी ब्राह्मण और संन्यासी हैं तथा जो भूख-प्यास, परिश्रम-थकावट और सर्दी की पीड़ा सहन न कर सकें, उन्हें लौट जाना चाहिये। जो द्विज मिष्ठान्नभोजी हैं, वे भी लौट जायें। जो पक्वान्न, चटनी, पेय पदार्थ और मांस आदि खाने वाले मनुष्य हों, वे भी लौट जायें। जो लोग रसोइयों की अपेक्षा रखने वाले हैं तथा जिन्हें मैंने अलग-अलग बांटकर उचित-उचित आजीविका की व्यवस्था कर दी है, वे सब लोग घर लौट जायें।
जो पुरवासी राजभक्तिवश मेरे पीछे-पीछे चले आये हैं, वे अब महाराज धृतराष्ट्र के पास चले जायें। वे उनके लिये यथासमय समुचित आजीविका प्रदान करेंगे। यदि राजा धृतराष्ट्र उचित जीविका की व्यवस्था न करें तो पांचाल नरेश द्रुपद हमारा प्रिय और हित करने के लिये अवश्य आप लोगों को जीविका देंगे।'
वैशम्पायन जी कहते हैं- जनमेजय! तब बहुत-से नागरिक, ब्राह्मण और यति मानसिक दुःख से भारी भार से पीड़ित हो हस्तिनापुर को चले गये। अम्बिकानन्दन राजा धृतराष्ट्र ने धर्मराज युधिष्ठिर के स्नेहवश उन सबको विधिपूर्वक अपनाया और उन्हें धन देकर तृप्त किया। तदनन्तर कुन्तीनन्दन राजा युधिष्ठिर थोड़े-से ब्राह्मणों और लोमश जी के साथ अत्यन्त प्रसन्नतापूर्वक तीन रात तक काम्यकवन में टिके रहे।

वैशम्पायन जी कहते हैं- राजन्! कुन्तीपुत्र युधिष्ठिर को तीर्थयात्रा के लिये उद्यत जान काम्यकवन के निवासी ब्राह्मण उनके निकट आकर इस प्रकार बोले- ‘महाराज! आप अपने भाइयों तथा महात्मा लोमश ऋषि के साथ पुण्य तीर्थों में जाने वाले हैं। कुरुकुललिक पाण्डुननन्दन! हमें भी अपने साथ ले चलें। महाराज! आपके बिना हम लोग उन तीर्थों की यात्रा नहीं कर सकते। मनुजेश्वर! वे सभी तीर्थ हिंसक जन्तुओं से भरे पड़े है। दुर्गम और विषम भी हैं। थोड़े से मनुष्य वहाँ यात्रा नहीं कर सकते। आपके भाई शूरवीर हैं ओर सदा श्रेष्ठ धनुष धरण किये रहते हैं। आप-जैसे शूरवीरों से सुरक्षित होकर हम भी उन तीर्थों की यात्रा पूरी कर लेंगे। भूपाल! प्रजानाथ! आपके प्रसाद से हम लोग भी उन तीर्थ और वनों की यात्रा का फल अनायास ही पा लें।
नरेश्वर! आपके बल पराक्रम से सुरक्षित हो हम भी तीर्थों में स्नान करके शुद्ध हो जायेंगे और उन तीर्थों के दर्शन से हमारे सब पाप धुल जायेंगे। भूपाल! भरतनन्दन! आप भी तीर्थों में नहाकर राजा कार्तवीर्य अर्जुन, राजर्षि अष्टक, लोमपाद और भूमण्डल में सर्वत्र विदित सम्राट वीरवर भरत को मिलने वाले दुर्लभ लोकों को अवश्य प्राप्त कर लेंगे। महीपाल! प्रभास आदि तीर्थों, महेन्द्र आदि पर्वतों, गंगा आदि नदियों तथा प्लक्ष आदि वृक्षों का हम आपके साथ दर्शन करना चाहते हैं। जनेश्वर! यदि आपके मन में ब्राह्मणों के प्रति कुछ प्रेम है तो आप हमारी बात शीघ्र मान लीजिए, इससे आपका कल्याण होगा। महाबाहो! तपस्या में विघ्न डालने वाले बहुस से राक्षस उन तीर्थों में भरे पड़े हैं, उनसे आप हमारी रक्षा करने में समर्थ हैं। नरेश्वर! आप पापरहित हैं, धौम्य मुनि, परम बुद्धिमान नारद जी तथा महातपस्वी देवर्षि लोमश ने जिन–जिन तीर्थों का वर्णन किया है, उन सब में आप महर्षि लोमश जी से सुरक्षित हो हमारे साथ विधिपूर्वक भ्रमण करें।'
पाण्डवश्रेष्ठ युधिष्ठिर अपने वीर भ्राता भीमसेन आदि से घिरकर खड़े थे। उन ब्राह्मणों द्वारा इस प्रकार सम्मानित होने पर उनके नेत्रों में हर्ष के आंसू भर आये। उन्होंने देवर्षि लोमश तथा पुरोहित धौम्य जी की आज्ञा लेकर उन सब ऋषियों से ‘बहुत अच्छा’ कहकर अनुरोध स्वीकार कर लिया। तदनन्तर मन इन्द्रियों को वश में रखने वाले पाण्डवश्रेष्ठ युधिष्ठिर ने भाइयों तथा सुन्दर अंगों वाली द्रौपदी के साथ यात्रा करने का मन ही मन निश्चय किया। इतने ही में महाभाग व्यास, पर्वत और नारद आदि मनीषीजन काम्यकवन में पाण्डुनदन युधिष्ठिर से मिलने के लिये आये। राजा युधिष्ठिर ने उनकी विधिपूर्वक पूजा की। उनसे सत्कार पाकर वे महाभाग महर्षि महाराज युधिष्ठिर से इस प्रकार बोले।

ऋर्षियों ने कहा- 'युधिष्ठिर! भीमसेन! नकुल! और सहदेव! तुम लोग तीर्थों के प्रति मन से श्रद्धापूर्वक सरलभाव रखो। मन से शुद्धि का सम्पादन करके शुद्धचित होकर तीर्थों में जाओ। ब्राह्मण लोग शरीर शुद्धि के नियम को मानुषव्रत बताते हैं और मन के द्वारा शुद्ध की हुइ बुद्धि को दैवव्रत कहते हैं। नरेश्वर! यदि मन राग-द्वेष से दूषित न हो तो वह शुद्धि के लिये पर्याप्त माना गया है। सब प्राणियों के प्रति मैत्री बुद्धि का आश्रय ले शुद्धभाव से तीर्थों का दर्शन करो। तुम मानसिक और शारीरिक नियम व्रतों से शुद्ध हो। दैवव्रत का आश्रय ले यात्रा करोगे तो तीर्थों का तुम्हें यथावत् फल प्राप्त होगा।'
महर्षियों के ऐसा कहने पर द्रौपदी सहित पाण्डवों ने ‘बहुत अच्छा।’ कहकर (उनकी आज्ञाएं शिरोधार्य की और उनके बताये हुए नियमों का पालन करने की) प्रतिज्ञा की।
तत्पश्चात उन दिव्य और मानव महर्षियों ने उन सबके लिये स्वस्तिवाचन किया। राजेन्द्र! तदनन्तर महर्षि लोमश, द्वैपायन व्यास, देवर्षि नारद और पर्वत के चरणों का स्पर्श करके वनवासी ब्राह्मणों, पुरोहित धौम्य और लोमश आदि के साथ वीर पाण्डव तीर्थयात्रा के लिये निकले। मार्गशीर्ष की पूर्णिमा व्यतीत होने पर जब पुष्य नक्षत्र था, तब उसी नक्षत्र में उन्होंने यात्रा प्रारम्भ की।
उन सब ने शरीर पर फटे-पुराने वस्त्र या मृगचर्म धारण कर रखे थे। उनके मस्तक पर जटाएं थीं। उनके अंग अभेद्य कवचों से ढके हुए थे। वे सूर्यप्रदत्त बटलोई आदि पात्र लेकर वहाँ तीर्थों में विचरण करने लगे। उनके साथ इन्द्रसेन आदि चौदह से अधिक सेवक रथ लिये पीछे-पीछे जा रहे थे। रसोई के काम में संलग्न रहने वाले अन्यान्य सेवक भी उनके साथ थे।
जनमेजय! वीर पाण्डव आवश्यक अस्त्र-शस्त्र ले, कमर में तलवार बांधकर पीठ पर तरकस कसे हुए, हाथों में बाण लिये पूर्व दिशा की ओर मुँह करके वहाँ से प्रस्थित हुए।

युधिष्ठिर बोले- देवर्षिप्रवर लोमश! मेरी समझ से मैं अपने को सात्त्विक गुणों से हीन नहीं मानता तो भी दु:खों से इतना संतप्‍त होता रहता हूं, जितना दूसरा कोई राजा नहीं हुआ होगा। इसके सिवा, दुर्योधन आदि शत्रुओं को सात्त्विक गुणों से रहित समझता हूँ। साथ ही यह भी जानता हूँ कि वे धर्म परायण नहीं हैं तो भी वे इस लोक में उतरोत्तर समृद्धिशाली होते जा रहे हैं, इसका क्‍या कारण है।
लोमश जी ने कहा- राजन्! कुन्‍तीनन्‍दन! अधर्म में रुचि रखने वाले लोग यदि उस अधर्म के द्वारा बढ़ रहे हों तो इसके लिये तुम्‍हें किसी प्रकार दु:ख नहीं मानना चाहिये। पहले अधर्म द्वारा मनुष्य बढ़ सकता है, फिर अपने मनोनुकूल सुख सम्‍पतिरूप अभ्‍युदय को देख सकता है, तत्‍पश्‍चात वह शत्रुओं पर विजय पा सकता है और अन्‍त में जड़-मूल सहित नष्‍ट हो जाता है। महीपाल! मैंने दैत्‍यों और दानवों को अधर्म के द्वारा बढ़ते और पु:न नष्‍ट होते भी देखा है। प्रभो! पहले देवयुग में ही मैंने यह सब अपनी आंखों से देखा है। देवताओं ने धर्म के प्रति अनुराग किया और असुरों ने उसका परित्‍याग कर दिया। भरतनन्‍दन! देवताओं ने स्‍नान के लिये तीर्थों में प्रवेश किया, परंतु असुर उनमें नहीं गये। अधर्मजनित दर्प असुरों में पहले से ही समा गया था। दर्प से मान हुआ और मान से क्रोध उत्पन्न हुआ। क्रोध से से निर्लज्‍जता आयी और निर्लज्‍जता ने उनके सदाचार को नष्‍ट कर दिया। इस प्रकार लज्‍जा, संकोच और सदाचार से हीन एवं निष्‍फल व्रत का आचरण करने वाले उन असुरों को क्षमा, लक्ष्‍मी और स्‍वधर्म ने शीघ्र त्‍याग दिया। राजन्! लक्ष्‍मी देवताओं के पास चली गयी और अलक्ष्‍मी असुरों के यहां। अलक्ष्‍मी के आवेश से युक्‍त होने पर उनका चित्त दर्प और अभिमान से दूषित हो गया। उस दशा में उन दैत्‍यों और दानवों में कलि का भी प्रवेश हो गया। जब वे दानव अलक्ष्‍मी से संयुक्‍त, कलि से तिरस्‍कृत और अभिमान से अभिभूत हो सत्‍कर्मों से शून्‍य, विवेकरहित और मान से उन्‍मत हो गये, तब शीघ्र ही उनका विनाश हो गया। यशोहीन दैत्‍य पूर्णत: नष्‍ट हो गये। किंतु धर्मशील देवताओं ने पवित्र समुद्रों, सरिताओं, सरोवरों और पुण्‍यप्रद आश्रमों की यात्रा की। पाण्‍डुनन्‍दन! वहाँ तपस्‍या, यज्ञ और दान आदि करके महात्‍माओं के आशीर्वाद से वे सब पापों से मुक्‍त हो कल्‍याण के भागी हुए। इस प्रकार उत्तम नियम ग्रहण करके किसी से भी कोई प्रतिग्रह न लेकर देवताअ ने तीर्थों में विचरण किया। इससे उन्‍हें उत्तम ऐश्‍वर्य की प्राप्ती हुई।
नृपश्रेष्‍ठ! जहाँ राजा धर्म के अनुसार बर्ताव करते हैं, वहाँ वे सब शत्रुओं को नष्‍ट कर देते हैं और उनका राज्‍य भी बढ़ता रहता है। राजेन्‍द्र! इसलिये तुम भी भाइयों सहित तीर्थों में स्‍नान करके खोयी हुई राजलक्ष्‍मी प्राप्‍त कर लोगे, यही सनातन मार्ग है। जैसे राजा नृग, उशीनरपुत्र शिबि, भगीरथ, वसुमना, गय, पूरू तथा पुरूरवा आदि नरेशों ने सदा तपस्‍यापूर्वक तीर्थयात्रा करके वहाँ के जल के स्‍पर्श और महात्‍माओं के दर्शन से पावन यश और प्रचुर धन प्राप्‍त किये थे, उसी प्रकार तुम भी तीर्थयात्रा के पुण्‍य से विपुल सम्‍पति प्राप्‍त कर लोगे। जैसे पुत्र, सेवक तथा बन्‍धु-बान्‍धवों सहित राजा इक्ष्वाकु, मुचुकुन्द, मान्‍धाता तथा महाराज मरुत्त ने पुण्‍यकीर्ति प्राप्‍त की थी, जैसे देवताओं और देवर्षियों ने तपोबल से यश और ऐश्वर्य प्राप्त किया था, उसी प्रकार तुम भी पूर्णरूप से धन-सम्‍पति प्राप्‍त करोगे। धृतराष्ट्र के पुत्र पाप और मोह के वशीभूत हैं, अत: वे दैत्‍यों की भाँति शीघ्र नष्‍ट हो जायेंगे, इसमें संशय नहीं है।

वैशम्‍पायन जी कहते हैं– राजन्! इस प्रकार वे वीर पाण्‍डव विभि‍न्‍न स्‍थानों में निवास करते हुए क्रमश: नैमिषारण्‍य तीर्थ में आये। भरतनन्‍दन! नरेश्‍वर! तदनन्‍तर गोमती के पुण्‍य तीर्थों में स्‍नान करके पाण्‍डवों ने वहाँ गोदान और धन दान किया।[1] भारत! भूपाल! वहाँ देवताओं, पितरों तथा ब्राह्मणों को बार-बार तृप्‍त करके कन्‍यातीर्थ, अश्‍वतीर्थ, गोतीर्थ, कालकोटि तथा वृषप्रस्‍थगिरि में निवास करते हुए उन सब पाण्‍डवों ने बाहुदा नदी में स्‍नान किया। पृथ्‍वीपते! तदनन्‍तर उन्‍होंने देवताओं की यज्ञभूमि प्रयाग में पहुँचकर वहाँ गंगा-यमुना के संगम में स्‍नान किया। सत्‍यप्रतिज्ञ पाण्‍डव वहाँ स्‍नान करके कुछ दिनों तक उत्तम तपस्‍या में लगे रहे। उन पापरहित महात्‍माओं ने (त्रिवेणी तट पर) ब्राह्मणों को धन दान किया।
भरतनन्‍दन! तत्‍पश्‍चात पाण्‍डव ब्राह्मणों के साथ ब्रह्माजी की वेदी पर गये, जो तपस्‍वीजनों से सेवित है। वहाँ उन वीरों ने उत्तम तपस्‍या करते हुए निवास किया। वे सदा कन्‍द-मूल, फल आदि वन्‍य हविष्‍य द्वारा ब्राह्मणों को तृप्‍त करते रहते थे। अनुपम तेजस्‍वी जनमेजय! प्रयाग से चलकर पाडव पुण्यात्‍मा एवं धर्मज्ञ राजर्षि गय के द्वारा यज्ञ करके शुद्ध किये हुए उत्तम पर्वत से उपलक्षित गया तीर्थ में गये। जहाँ गयशिर नामक पर्वत और बेंत की पंक्ति से घिरी हुई रमणीय महानदी है, जो अपने दोनों तटों से विशेष शोभा पाती है। वहाँ महर्षियों से सेवित, पावन शिखरों वाला, दिव्‍य एवं पवित्र दूसरा पर्वत भी है, जो अत्‍यन्‍त पुण्‍यदायक तीर्थ है। वहीं उत्तम ब्रह्मसरोवर है, जहाँ भगवान अगस्‍त्‍य मुनि वैवस्‍वत यम से मिलने के लिये पधारे थे। क्‍योंकि सनातन धर्मराज वहाँ स्‍वयं निवास करते हैं। राजन्! वहाँ सम्‍पूर्ण नदियों का प्राकट्य हुआ है। पिनाकपाणि भगवान महादेव उस तीर्थ में नित्‍य निवास करते हैं। वहाँ वीर पाण्‍डवों ने उन दि‍नों चातुर्मास्य व्रत ग्रहण करके महान् ऋर्षि यज्ञ अर्थात् वेदादि सत् शास्‍त्रों के स्‍वाध्‍याय द्वारा भगवान की आराधना की। वहीं महान् अक्षय वट है। देवताओं की वह यज्ञभूमि अक्षय है और वहाँ किये हुए प्रत्‍येक सत्‍कर्म का फल अक्षय होता है। अविचल चित्त वाले पाण्‍डवों ने उस तीर्थ में कई उपवास किये। उस समय वहाँ सैकड़ों तपस्‍वी ब्राह्मण पधारे। उन्‍होंने शास्‍त्रों में विधिपूर्वक चातुर्मास्‍य यज्ञ किया। वहाँ आये हुए ब्राह्मण विद्या और तपस्‍या में बढे़-चढ़े तथा वेदों के पारंगत विद्वान थे। उन्‍होंने परस्‍पर मिलकर सभा में बैठकर महात्‍मा पुरुषों की पवित्र कथाएं कहीं। उनमें शमठ नामक एक विद्वान ब्राह्मण थे, जो विद्या अध्‍ययन का व्रत समाप्‍त करके स्‍नातक हो चुके थे। उन्‍होंने आजीवन ब्रह्मचर्यपालन का व्रत ले रखा था। राजन्! शमठ ने वहाँ अमूर्तरया के पुत्र महाराज गय की कथा इस प्रकार कही।
शमठ बोले- भरतनन्‍दन युधिष्ठिर! अमूर्तरया के पुत्र गय राजर्षियों में श्रेष्‍ठ थे। उनके कर्म बड़े ही पवित्र एवं पावन थे। मैं उनका वर्णन करता हूं, सुनो। राजन्! यहाँ राजा गय ने बड़ा भारी यज्ञ किया था। उसमें बहुत अन्‍न खर्च हुआ था और असंख्‍य दक्षिणा बांटी गयी थी। उस यज्ञ में अन्‍न के सैकड़ों और हजारों पर्वत लग गये थे। घी के कई सौ कुण्‍ड और दही की नदियां बहती थीं। सहस्‍त्रों प्रकार के उत्तमोतम व्‍यंजनों की बाढ़-सी आ गयी थी।

याचकों को प्रतिदिन इसी प्रकार भोजन और दान दिया जाता था। राजन्! अन्‍यान्‍य ब्राह्मण भी वहाँ उत्तम रीति से तैयार की हुई रसोई जीमते थे। भरतनन्‍दन! उस यज्ञ में दक्षिणा देते समय जो वेद मन्‍त्रों की ध्‍वनि होती थी, वह स्‍वर्गलोक तक गूंज उठती थी। उस वेदध्‍वनि के सामने दूसरा कोई शब्‍द नहीं सुनायी पड़ता था।
राजन्! वहाँ सब ओर फैले हुए पुण्‍यमय शब्‍द से पृथ्‍वी, दिशाएं, स्‍वर्ग और आकाश परिपूर्ण हो गये। यह बड़ी ही बात थी। भरतश्रेष्‍ठ! उस यज्ञ में मनुष्‍य यह गाथा गाते रहते थे कि 'इस यज्ञ में देश–देश के अत्‍यन्‍त तेजस्‍वी पुरुष उत्तम अन्‍नपान से तृप्‍त हो रहे हैं। गय के यज्ञ में लोग यही पूछते फिरते थे कि "कौन–कौन ऐसे प्राणी रह गये हैं, जो अभी भोजन करना चाहते हैं?" वहाँ खाने से बचे हुए अन्‍न के पचीस पर्वत शेष रह गये थे।
अमित तेजस्‍वी राजर्षि गय ने अपने यज्ञ में जो ब्‍यय किया था, वह पहले के राजाओं ने भी नहीं किया था और भविष्‍य में भी कोई दूसरे कर सकेंगे, ऐसा सम्‍भव नहीं है। गय ने सम्‍पूर्ण देवताओं को हविष्य से भलीभाँति तृप्त कर दिया है, अब वे दूसरों के दिये हुए हविष्‍य को कैसे ग्रहण कर सकेंगे। जैसे लोक में बालू के कण, आकाश के तारे और बरसते हुए बादलों की जलधाराएं किसी के द्वारा भी गिनी नहीं जा सकतीं, उसी प्रकार गय के यज्ञ में दी हुई दक्षिणओं की भी कोई गणना नहीं कर सकता था’।
कुरुनन्‍दन! महाराज गय के ऐसे ही बहुत से यज्ञ इस ब्रह्मसरोवर के समीप सम्‍पन्‍न हुए हैं।

वैशम्‍पायन जी कहते हैं- जनमेजय! तदनन्‍तर प्रचुर दक्षिणा देने वाले कुन्‍तीनन्‍दन राजा युधिष्ठिर ने गया से प्रस्‍थान किया और अगस्‍त्‍याश्रम में जाकर दुर्जय मणिमती नगरी में निवास किया। वहीं वक्‍ताओं में श्रेष्‍ठ राजा युधिष्ठिर ने महर्षि लोमश से पूछा- ब्रह्मन! अगस्त्य जी ने यहाँ वातापि को किसलिये नष्‍ट किया। मुनष्‍य का विनाश करने वाले उस दैत्‍य का प्रभाव कैसा था? और महात्‍मा अगस्‍त्‍य जी के मन में क्रोध का उदय कैसे हुआ?
लोमश जी ने कहा- कौरवनन्‍दन! पूर्वकाल की बात है, इस मणिमती नगरी में इल्‍वल नामक दैत्‍य रहता था। वातापि उसी का छोटा भाई था। एक दिन दितिनन्‍दन इल्‍वल ने एक तपस्‍वी ब्राह्मण से कहा- ‘भगवन् आप मुझे ऐसा पुत्र दें, जो इन्द्र के समान पराक्रमी हो।‘ उन ब्राह्मण देवता ने इल्‍वल को इन्द्र के समान पुत्र नहीं दिया। इससे वह असुर उन ब्राह्मण देवता पर बहुत कुपित हो उठा। राजन्! तभी से इल्‍वल दैत्‍य क्रोध में भरकर ब्राह्मणों की हत्‍या करने लगा। वह मायावी अपने भाई वातापि को माया से बकरा बना देता था। वा‍तापि भी इच्‍छानुसार रूप धारण करने में समर्थ था, अत: वह क्षण भर में भेड़ा और बकरा बन जाता था। फिर इल्‍वल उस भेड़ या बकरे को पकाकर उस का मांस रांधता और किसी ब्राह्मण को खिला देता था। इसके बाद वह ब्राह्मण को मारने की इच्‍छा करता था। इल्‍वल में यह शक्ति थी कि वह जिस किसी भी यमलोक में गये हुए प्राणी को उसका नाम लेकर बुलाता, वह पुन: शरीर धारण करके जीवित दिखायी देने लगता था। उस दिन वातापि दैत्‍य को बकरा बनाकर इल्‍वल ने उसके मांस का संस्‍कार किया औरउन ब्राह्मण देव को वह मांस खिलाकर पुन: अपने भाई को पुकारा।
राजन्! इल्‍वल के द्वारा उच्‍च स्‍वर से बोली हुई वाणी सुनकर वह अत्‍यन्‍त मायावी ब्राह्मणशत्रु बलवान् महादैत्‍य वातापि उस ब्राह्मण की पसली को फाड़कर हंसता हुआ निकल आया। राजन्! इस प्रकार दुष्‍ट हृदय इल्‍वल दैत्‍य बार-बार ब्राह्मण को भोजन कराकर अपने भाई द्वारा उनकी हिंसा करा देता था। (इसलिए अगस्‍त्‍य मुनि ने वातापि को नष्‍ट कि‍या था)। इन्‍हीं दिनों भगवान अगस्‍त्‍य मुनि कहीं चले जा रहे थे। उन्‍होंने एक जगह अपने पितरों को देखा, जो एक गड्डे में नीचे मुंह किये लटक रहे थे। तब उन लटकते हुए पितरों से अगस्‍त्‍य जी ने पूछा- ‘आप लोग यहाँ किसलिये नीचे मुंह किये कांपते हुए से लटक रहे हैं?'
यह सुनकर उन वेदवादी पितरों ने उतर दिया- ‘संतान परम्‍परा के लोप होने की सम्‍भावना के कारण हमारी यह दुर्दशा हो रही हैं’। उन्‍होंने अगस्‍त्‍य के पूछने पर बताया कि- 'हम तुम्‍हारे ही पितर हैं। संतान के इच्‍छुक होकर इस गड्डे में लटक रहें हैं। अगस्‍त्‍य! यदि तुम हमारे लिये उत्तम संतान उत्‍पन्‍न कर सको तो हम नरक से छुटकारा पा सकते हैं और बेटा! तुम्‍हें भी सदगति प्राप्‍त होगी‘। तब सत्‍यधर्मपरायण तेजस्‍वी अगस्‍त्‍य ने उनसे कहा– ‘पितरो! मैं आपकी इच्‍छा पूर्ण करूँगा। आपकी मानसिक चिन्‍ता दूर हो जानी चाहिए’।

तब भगवान महर्षि अगस्‍त्‍य ने संतानोत्‍पादन की चिन्‍ता करते हुए अपने अनुरूप संतान को गर्भ में धारण करने के लिये योग्‍य पत्‍नी का अनुसंधान किया, परंतु उन्‍हें कोई योग्‍य स्‍त्री दिखायी नहीं दी। तब उन्‍होंने एक–एक जन्‍तु के उत्तमोतम अंगों का भावना द्वारा संग्रह करके उन सबके द्वारा एक परम सुन्‍दर स्‍त्री का निर्माण किया।
उन दिनों विदर्भराज पुत्र के लिये तपस्‍या कर रहे थे। महातपस्‍वी अगस्‍त्‍य मुनि ने अपने लिये निर्मित की हुई वह स्‍त्री राजा को दे दी। उस सुन्‍दरी कन्‍या का उस राजभवन में बिजली के समान प्रादुर्भाव हुआ। वह शरीर से प्रकाशमान हो रही थी। उसका मुख बहुत सुन्‍दर था, वह राजकन्‍या वहाँ दिनोंदिन बढ़ने लगी। भरतनन्‍दन! राजा विदर्भ ने उस कन्‍या के उत्पन्‍न होते ही हर्ष में भरकर ब्राह्मणों को यह शुभ संवाद सुनाया। राजन्! उस समय सब ब्राह्मणों ने राजा का अभिनन्‍दन किया और उस कन्‍या का नाम ‘लोपामुद्रा’ रख दिया।
महाराज! उत्तम रूप धारण करने वाली वह राजकुमारी जल में कमलिनी तथा यज्ञवेदी पर प्रज्‍वलित शुभ अग्रिशिखा की भाँति शीघ्रतापूर्वक बढ़ने लगी। राजेन्‍द्र! जब उसने युवावस्‍था में पदार्पण किया, उस समय उस कल्‍याणी कन्‍या को वस्‍त्राभूषणों से विभूषित सौ सुन्‍दरी कन्‍याएं और सौ दासियां उसकी आज्ञा के अधीन होकर घेरे रहतीं और उसकी सेवा किया करती थीं। सौ दासियों और सौ कन्‍याओं के बीच में वह तेजस्विनी कन्‍या आकाश में सूर्य की प्रभा तथा नक्षत्रों में रोहिणी के समान सुशोभित होती थी। यद्यपि वह युवती शील एवं सदाचार से सम्‍पन्‍न थी तो भी महात्‍मा अगस्‍त्‍य के भय से किसी राजकुमार ने उसका वरण नहीं किया। वह सत्‍यवती राजकुमारी रूप में अप्‍सराओं से भी बढ़कर थी। उसने अपने शील स्‍वभाव से पिता तथा स्‍वजनों को संतुष्‍ट कर दिया था। पिता विदर्भ राजकुमारी को युवावस्‍था में प्रविष्‍ट हुई देख मन ही मन यह विचार करने लगे कि इस कन्‍या का किसके साथ विवाह करूँ।

लोमश जी कहते हैं– युधिष्ठिर! जब मुनिवर! अगस्‍त्‍य जी को यह मालूम हो गया कि विदर्भ राजकुमारी मेरी गृहस्‍थी चलाने के योग्‍य हो गयी है, तब वे विदर्भ नरेश के पास जाकर बोले- ‘राजन्! पुत्रोत्‍पति के लिये मेरा विवाह करने का विचार है। अत: महीपाल! मैं आपकी कन्‍या का वरण करता हूँ। आप लोपामुद्रा को मुझे दे दीजिये।' मुनिवर अगस्‍त्‍य के ऐसा कहने पर विदर्भराज के होश उड़ गये। वे न तो अस्‍वीकार कर सके और न उन्‍होंने अपनी कन्‍या देने की इच्‍इा ही की।
तब विदर्भ नरेश अपनी पत्‍नी के पास जाकर बोले- ‘प्रिय! ये महर्षि अगस्‍त्‍य बड़े शक्शिाली हैं। यदि कुपित हों तो हमें शाप की अग्नि से भस्‍म कर सकते हैं’।
तब रानी सहित महाराज को इस प्रकार दु:खी देख लोपामुद्रा उनके पास गयी और समय के अनुसार इस प्रकार बोली- ‘राजन्! आपको मेरे लिये दु:ख नहीं मानना चाहिए। पिताजी! आप मुझे अगस्‍त्‍य जी की सेवा में दे दें और मेरे द्वारा अपनी रक्षा करें’।
युधिष्ठिर! पुत्री की यह बात सुनकर राजा ने महात्‍मा अगस्‍त्‍य मुनि को विधिपूर्वक अपनी कन्‍या लोपामुद्रा ब्‍याह दी। लोपामुद्रा को पत्‍नीरूप में पाकर महर्षि अगस्‍त्‍य ने उससे कहा- ‘ये तुम्‍हारे वस्‍त्र और आभूषण बहुमूल्‍य हैं। इन्‍हें उतार दो’। तब कदली के समान जांघ तथा विशाल नेत्रों वाली लोपापुद्रा ने अपने बहुमूल्‍य, महीन एवं दर्शनीय वस्‍त्र उतार दिये और फटे-पुराने वस्‍त्र तथा वल्‍कल और मृगचर्म धारण कर लिये। वह विशालनयनी बाला पति के समान ही व्रत और आचार का पालन करने वाली हो गयी। तदनन्‍तर मुनिश्रेष्‍ठ भगवान अगस्‍त्‍य मुनि अनुकूल पत्‍नी के साथ गंगाद्वार में आकर घोर तपस्‍या में संलग्‍न हो गये। लोपामुद्रा बड़ी ही प्रसन्‍नता और विशेष आदर के साथ पतिदेव की सेवा करने लगी। शक्तिशाली महर्षि अगस्‍त्‍य जी अपनी पत्‍नी पर बड़ा प्रेम रखते थे।
राजन्! जब इसी प्रकार बहुत समय व्‍यतीत हो गया, तब एक दिन भगवान अगस्‍त्‍य मुनि ने ऋतुस्‍नान से निवृत्त हुई पत्‍नी लोपामुद्रा को देखा। वह तपस्‍या के तेज से प्रकाशित हो रही थी। महर्षि ने अपनी पत्‍नी की सेवा, पवित्रता, इन्द्रियसंयम, शोभा तथा रूप-सौन्‍दर्य से प्रसन्‍न होकर उसे मैथुन के लिये पास बुलाया। तब अनुरागिणी लोपामुद्रा कुछ लज्जित-सी हो हाथ जोड़कर बड़े प्रेम से भगवान अगस्‍त्‍य से बोली- महर्षें! इसमें संदेह नहीं कि पतिदेव ने अपनी इस पत्‍नी को संतान के लिये ही ग्रहण किया है, पंरतु आपके प्रति मेरे हृदय में जो प्रीति है, वह भी आपको सफल करनी चाहिये। ब्राह्मण! मैं अपने पिता के घर उनके महल में जैसी शय्या पर सोया करती थी, वैसी ही शय्या पर आप मेरे साथ समागम करें।'

'मैं चाहती हूँ कि आप सुन्‍दर हार और आभूषण से विभूषित हों और मैं भी दिव्‍य अलंकारों से अलंकृत हो इच्‍छानुसार आपके साथ समागम-सुख का अनुभव करूँ अन्‍यथा मैं यह जीर्ण-शीर्ण काषाय-वस्‍त्र पहनकर आपके साथ समागम नहीं करूँगी। ब्रह्मर्षे! तपस्‍वीजनों का यह पवित्र आभूषण किसी प्रकार सम्‍भोग आदि के द्वारा अपवित्र नहीं होना चाहिये’।
अगस्‍त्‍य जी ने कहा- 'सुन्‍दर कटिप्रदेश वाली कल्‍याणी लोपामुद्रे! तुम्‍हारे पिता के घर में जैसे धन–वैभव हैं, वे न तो तुम्‍हारे पास हैं और न मेरे ही पास (फिर ऐसा कैसे हो सकता है?)।'
लोपामुद्रा बोली– 'तपोधन! इस जीव-जगत् में जो कुछ भी धन है, वह सब क्षण भर में आप अपनी तपस्‍या के प्रभाव से जुटा लेने में समर्थ हैं।'
अगस्‍त्‍य जी ने कहा- 'प्रिय! तुम्‍हारा कथन ठीक है। परंतु ऐसा करने से तपस्‍या का क्षय होगा। मुझे ऐसा कोई उपाय बताओ, जिससे मेरी तपस्‍या क्षीण न हो।'
लोपामुद्रा बोली- 'तपोधन! मेरे ऋतुकाल का थोड़ा ही समय शेष रह गया है। मैं जैसा बता चुकी हूँ, उसके सिवा और किसी तरह आपसे समागम नहीं करना चाहती। साथ ही मेरी यह भी इच्‍छा नहीं है कि किसी प्रकार आपके धर्म का लोप हो। इस प्रकार अपने तप एवं धर्म की रक्षा करते हुए जिस तरह सम्‍भव हो, उसी तरह आप मरी इच्‍छा पूर्ण करें।'
अगस्‍त्‍य जी ने कहा- 'सुभगे! यदि तुमने अपनी बुद्धि से यही मनोरथ पाने का निश्‍चय कर लिया है तो मैं धन लाने के लिये जाता हूँ, तुम यहीं रहकर इच्‍छानुसार धर्माचरण करो।'

लोमश जी कहते हैं- कुरुनन्‍दन! तदनन्‍तर अगस्‍त्‍य जी धन माँगने के लिये महाराज श्रुतर्वा के पास गये, जिन्‍हें वे सब राजाओं से अधिक वैभव सम्‍पन्‍न समझते थे। राजा को जब यह मालूम हुआ कि महर्षि अगस्‍त्‍य मेरे यहाँ आ रहे हैं, तब वे मन्त्रियों के साथ अपने राज्‍य की सीमा पर चले आये और बड़े आदर-सत्‍कार से उन्‍हें अपने साथ लिवा ले गये। भूपाल श्रुतर्वा ने उनके लिये यथायोग्‍य अर्घ्‍य निवेदन करके विनीत भाव से हाथ जोड़कर उनके पधारने का प्रयोजन पूछा।
तब अगस्‍त्‍य जी ने कहा- 'पृथ्‍वीपते! आपको मालूम होना चाहिए कि मैं धन माँगने के लिये आपके यहाँ आया हूँ। दूसरे प्राणियों को कष्‍ट न देते हुए यथा‍शक्ति अपने धन का जितना अंश मुझे दे सकें, दे दें।'
लोमश जी कहते हैं- युधिष्ठिर! तब राजा श्रुतर्वा ने महर्षि के सामने अपने आय-व्‍यय का पूरा ब्‍योरा रख दिया और कहा- ‘ज्ञानी महर्षें! इस धन में से जो आप ठीक समझें, वह ले लें’। ब्रह्मर्षि अगस्‍त्‍य की बुद्धि सम थी। उन्‍होंने आय और व्‍यय दोनों को बराबर देखकर यह विचार किया कि इसमें से थोड़ा-सा भी धन लेने पर दूसरे प्राणियों को सर्वथा कष्‍ट हो सकता है। तब वे श्रुतर्वा को साथ लेकर राजा ब्रघ्नश्व के पास गये। उन्‍होंने भी अपने राज्‍य की सीमा पर आकर उन दोनों सम्‍माननीय अतिथियों की अगवानी की और विधिपूर्वक उन्‍हें अपनाया। ब्रघ्नश्व ने उन दोनों को अर्घ्‍य और पाद्य निवेदन किये, फिर उनकी आज्ञा ले अपने यहाँ पधारने का प्रयोजन पूछा। अगस्‍त्‍य जी ने कहा- 'पृथ्‍वीपते! आपको विदित हो कि हम दोनों आपके यहाँ धन की इच्‍छा से आये हैं। दूसरे प्राणियों को कष्‍ट न देते हुए जो धन आपके पास बचता हो, उसमें से यथाशक्ति कुछ भाग हमें भी दीजिये।'
लोमश जी कहते हैं- युधिष्ठिर! तब राजा ब्रघ्नश्व ने भी उन दोनों के सामने आय और व्‍यय का पूरा विवरण रख दिया और कहा- ‘आप दोनों को इसमें जो धन अधिक जान पड़ता हो, वह ले लें’। तब समान बुद्धि वाले ब्रह्मर्षि अगस्‍त्‍य ने उस विवरण में आय और व्‍यय बराबर देखकर यह निश्‍चय किया कि इसमें से यदि थोड़ा-सा भी धन लिया जाये तो दूसरे प्राणियों को सर्वथा कष्‍ट हो सकता है। तब अगस्‍त्‍य, श्रुतर्वा और ब्रघ्नश्व- तीनों पुरुकुत्‍सनन्‍दन महाधनी त्रसदस्‍यु के पास गये। महाराज! भूपालों में श्रेष्ठ इक्ष्‍वाकुवंशी महामना त्रसदस्‍यु ने उन्‍हें आते देख राज्‍य की सीमा पर पहुँचकर विधिपूर्वक उन सबका स्‍वागत-सत्‍कार किया और उन सबसे अपने यहाँ पधारने का प्रयोजन पूछा।
लोमश जी कहते हैं- युधिष्ठिर! तब रजा ने उन्‍हें अपने आय-व्‍यय का पूरा विवरण दे दिया और कहा- ‘इसे समझकर जो धन शेष बचता हो, वह आप लोग ले लें।‘ समबुद्धि वाले महर्षि अगस्‍त्‍य ने वहाँ भी आय-व्‍यय का लेखा बराबर देखकर यही माना कि इसमें से धन लिया जाये तो दूसरे प्राणियों को सर्वथा कष्‍ट हो सकता है। महाराज! तब वे सब राजा परस्‍पर मिलकर एक-दूसरे की ओर देखते हुए महामुनि अगस्‍त्‍य से इस प्रकार बोले- ‘ब्रह्मन्! यह इल्वल दानव इस पृथ्‍वी पर सबसे अधिक धनी है। हम सब लोग उसी के पास चलकर आज धन माँगें’।
लोमश जी कहते हैं- युधिष्ठिर! उस समय उन सबको इल्‍वल के यहाँ याचना करना ही ठीक जान पड़ा। अत: वे एक साथ होकर इल्वल के यहाँ शीघ्रतापूर्वक गये।

लोमश जी कहते हैं- राजन्! इल्वल ने महर्षि सहि‍त उन राजाओं को आता जान मन्त्रियों के साथ अपने राज्‍य की सीमा पर उपस्थित होकर उन सब का पूजन किया। कुरुनन्‍दन! उस समय असुरश्रेष्‍ठ इल्‍वल ने अपने भाई वातापि का मांस राँधकर उसके द्वारा उन सब का आतिथ्‍य किया। भेड़ के रूप में महान् दैत्‍य वातापि को राँधा गया देख उन सभी राजर्षियों का मन खिन्‍न हा गया और वे अचेत-से हो गये। तब ऋर्षिश्रेष्‍ठ अगस्‍त्‍य ने उन राजर्षियों से (आश्‍वासन देते हुए) कहा- ‘तुम लोगों को चिन्‍ता नहीं करनी चाहिय। मैं ही इस महादैत्‍य को खा जाऊँगा।‘
ऐसा कहकर महर्षि अगस्‍त्‍य प्रधान आसन पर जा बैठे और दैत्‍यराज इल्‍वल ने हंसते हुए से उन्‍हें वह मांस परोस दिया। अगस्‍त्‍य जी ही वातापि का सारा मांस खा गये। जब वे भोजन कर चुके, तब असुर इल्‍वल ने वातापि का नाम लेकर पुकारा। तात! उस समय महात्‍मा अगस्‍त्‍य की गुदा से गर्जते हुए मेघ की भाँति भारी आवाज के साथ अधोवायु निकली। इल्‍वल बार-बार कहने लगा- ‘वातापि‍! निकलो-निकलो।‘ राजन् तब मुनिश्रेष्‍ठ अगस्‍त्‍य ने उससे हँसकर कहा- ‘अब वह कैस निकल सकता है, मैंने (लोकहित के लिये) उस असुर को पचा लिया है। महादैत्‍य वातापि को पच गया देख इल्‍वल को बड़ा खेद हुआ। उसने मन्त्रियों सहित हाथ जोड़कर उन अतिथियों से यह बात पूछी– ‘आप लोग किस प्रयोजन से यहाँ पधारे हैं, बताइये, मैं आप लागों की क्‍या सेवा करुँ?' तब महर्षि अगस्‍त्‍य ने हँसकर इल्‍वल से कहा- ‘असुर! हम सब लोग तुम्‍हें शक्तिशाली शासक एवं धन का स्‍वामी समझते हैं। ये नरेश अधिक धनवान नहीं हैं और मुझे बहुत धन की आवश्‍यकता आ पड़ी है। अत: दूसरे जीवों को कष्‍ट न देते हुए अपने धन में से यथाशक्ति कुछ भाग हमें दे दो‘। तब इल्‍वल ने महर्षि को प्रणाम करके कहा- ‘मैं कितना धन देना चाहता हूँ? यह बात यदि आप जान लें तो मैं आपको धन दूँगा’।
अगस्‍त्‍य जी ने कहा- महान् असुर! तुम इनमें से एक-एक राजा को दस–दस हजार गौएँ तथा इतनी ही (दस-दस हजार) सुवर्ण मुद्राएं देना चाहते हो। इन राजाओं की अपेक्षा दूनी गौएं और सुवर्ण मुद्राएं तुमने मरे लिये देने का विचार किया है। महादैत्‍य! इसके सिवा एक स्‍वर्णमय रथ, जिसमें मन के समान तीव्रगामी दो घोड़े जुते हों, तुम मुझे और देना चाहते हो।
लोमश जी कहते हैं– राजन्! इस पर इल्‍वल ने अगस्‍त्‍य मु‍नि से कहा कि- ’आपने मुझसे जो कुछ कहा है, वह सब सत्‍य है, किंतु आपने जो मुझसे रथ की बात की है, उस रथ को हम लोग सुवर्णमय नहीं समझते हैं।
महर्षि अगस्‍त्‍य ने कहा– महादैत्‍य! मेरे मुँह से पहले कभी कोई बात झूठी नहीं निकली है, अत: शीघ्र पता लगाओ, यह रथ निश्‍चय ही सोने का है।
लोमश जी कहते हैं- कुन्‍तीनन्‍दन युधिष्ठिर! पता लगाने पर वह रथ सोने का ही निकला, तब मन में (भाई की मृत्‍यु से) व्‍यथित हुए उस दैत्‍य ने महर्षि को बहुत अधिक धन दिया।

उस रथ में विराव और सुराव नामक दो घोड़े जुते हुए थे। वे धन सहित राजाओं तथा अगस्‍त्‍य मुनि को शीघ्र ही मानो पलक मारते ही अगस्‍त्‍याश्रम की ओर ले भागे। उस समय इल्‍वल असुर ने अगस्‍त्‍य मुनि के पीछे जाकर उनको मारने की इच्‍छा की, परंतु महातेजस्‍वी अगस्‍त्‍य मुनि ने उस महादैत्‍य इल्‍वल को हुंकार से ही भस्‍म कर दिया। तदनन्‍तर उन वायु के समान वेग वाले घोड़ों ने उन सबको मुनि के आश्रम पर पहुँचा दिया। भरतनन्‍दन! फिर अगस्‍त्‍य जी की आज्ञा ले वे राजर्षिगण अपनी-अपनी राजधानी को चले गये और महर्षि ने लोपामुद्रा की सभी इच्‍छाएँ पूर्ण कीं।
लोपामुद्रा बोली- 'भगवन् मेरी जो-जो अभिलाषा थी, वह सब आपने पूर्ण कर दी। अब मुझसे एक अत्‍यन्‍त शक्तिशाली पुत्र उत्‍पन्‍न कीजिए।' अगस्‍त्‍य ने कहा- 'शोभामयी कल्‍याणी! तुम्‍हारे सदव्‍यवहार से मैं बहुत संतुष्‍ट हूँ। पुत्र के सम्‍बन्‍ध में तुम्‍हारे सामने एक विचार उपस्थित करता हूँ, सुनो। क्‍या तुम्‍हारे गर्भ से एक हजार या एक सौ पुत्र उत्‍पन्‍न हों, जो दस के ही समान हों? अथवा दस ही पुत्र हों, जो सौ पुत्रों की समानता करने वाले हों? अथवा एक ही पुत्र हो, जो हाजारों को जीतने वाला हो?
लोपामुद्रा बोली- 'तपोधन! मुझे सहस्रों की समानता करने वाला एक ही श्रेष्‍ठ पुत्र प्राप्‍त हो, क्‍योंकि बहुत-से दुष्‍ट पुत्रों की अपेक्षा एक ही विद्वान एवं श्रेष्‍ठ पुत्र उत्तम माना गया है।'
लोमश जी कहते हैं- राजन् तब ‘तथास्‍तु’ कहकर श्रद्धालु महात्मा अगस्त्य ने अपनी शील स्वभाव वाली श्रद्धालु पत्‍नी लोपामुद्रा के साथ यथासमय समागम किया। गर्भाधान करके अगस्‍त्‍य जी फिर वन में ही चले गये। उनके वन में चले जाने पर वह गर्भ सात वर्षों तक माता के पेट में ही पलता और बढ़ता रहा। भारत! सात वर्ष बीतने पर अपने तेज और प्रभाव से प्रज्‍वजित होता हुआ वह गर्भ उदर से बाहर निकला। वही महाविद्वान दृढस्‍यु के नाम से विख्‍यात हुआ। महर्षि का वह महातपस्‍वी और तेजस्‍वी पुत्र जन्‍मकाल से ही अंग और उपनिषदों सहित सम्‍पूर्ण वेदों का स्‍वाध्‍याय करता जान पड़ा। दृढस्‍यु ब्राह्मणों में महान् माने गये।
पिता के घर में रहते हुए तेजस्‍वी दृढस्‍यु बाल्‍यकाल से ही इघ्‍म (समिधा) का भार वहन करके लाने लगे। अत: ‘इघ्‍मवाह’ नाम से विख्‍यात हो गये। अपने पुत्र को स्‍वाध्‍याय और समिधानयन के कार्य में संलग्‍न देख महर्षि अगस्‍त्‍य उस समय बहुत प्रसन्‍न हुए। भारत! इस प्रकार अगस्‍त्‍य जी ने उत्तम संतान उत्‍पन्‍न की। राजन् तदनन्‍तर उनके पितरों ने मनोवां‍छित लोक प्राप्‍त कर लिये। उसके बाद से यह स्‍थान इस पृथ्‍वी पर अगस्‍त्याश्रम के नाम से ख्यिात हो गया। वातापि प्रह्लाद के गोत्र में उत्‍पन्‍न हुआ था, जिसे अगस्‍त्‍य जी ने इस प्रकार शान्‍त कर दिया। राजन्! यह उन्‍हीं का रमणीय गुणों से युक्‍त आश्रम है। इसके समीप यह वही देवगन्‍धर्वसेवित पुण्‍यसलिला भागीरथी है, जो आकाश में वायु की प्रेरणा से फहराने वाले श्‍वेत पताका के समान सुशोभित हो रही है। यह क्रमश: नीचे-नीचे शिखरों पर गिरती हुई सदा तीव्र गति से बहती है और शिलाखण्‍डों के नीचे इस प्रकार समायी जाती है, मानो भयभीत सर्पिणी बिल में घुसी जा रही हो।

पहले भगवान शंकर की जटा से गिरकर प्रवाहित होने वाली समुद्र की प्रियतमा महारानी गंगा सम्‍पूर्ण दक्षिण दिशा को इस प्रकार आप्‍लावित कर रही हैं, मानो माता अपनी संतान को नहला रही हो। इस परम पवित्र नदी में तुम इच्‍छानुसार स्‍नान करो। महाराज युधिष्ठिर! इधर ध्‍यान दो, यह महर्षिसेवित भृगुतीर्थ है, जो तीनों लोकों में विख्‍यात है। जहाँ परशुराम जी ने स्‍नान किया और उसी क्षण अपने खोये हुए तेज को पुन: प्राप्‍त कर लिया। पाण्‍डुनन्‍दन! तुम अपने भाइयों ओर द्रौपदी के साथ इसमें स्‍नान करके दुर्योधन द्वारा छीने हुए अपने तेज को पुन: प्राप्‍त कर सकते हो। जैसे दशरथनन्‍दन श्रीराम से वैर करने पर उनके द्वारा अपहृत हुए तेज को परशुराम ने यहाँ स्‍नान के प्रभाव से पुन: पा लिया था।
वैशम्‍पायन जी कहते हैं- जनमेजय! तब राजा युधिष्ठिर ने अपने भाइयों और द्रौपदी के साथ उस तीर्थ में स्‍नान करके देवताओं और पितरों का तर्पण किया।
नरश्रेष्‍ठ! उस तीर्थ में स्‍नान कर लेने पर राजा युधिष्ठिर का रूप अत्‍यन्‍त तेजयुक्‍त हो प्रकाशमान हो गया। अब वे शत्रुओं के लिये परम दुर्घर्ष हो गये। राजेन्‍द्र! उस समय पाण्‍डुनन्‍द युधिष्ठिर ने महर्षि लोमश से पूछा– ‘भगवन्! परशुराम जी के तेज का अपहरण किसलिये किया गया था और प्रभो! वह उन्‍हें पुन: किस प्रकार प्राप्‍त हो गया? यह मैं जानना चाहता हूँ। आप कृपा करके इस प्रसंग का वर्णन करें।'
लोमश जी ने कहा– राजेन्‍द्र! तुम दशरथनन्‍दन श्रीराम तथा परम बुद्धिमान भृगुनन्‍दन परशुराम जी का चरित्र सुनो। पूर्वकाल में महात्‍मा राजा दशरथ के यहाँ साक्षात् भगवान विष्‍णु अपने ही सच्चि‍दानन्‍दमय विग्रह से श्रीरामरूप में अवतीर्ण हुए थे। उनके अवतार का उद्देश्‍य था-पापी रावण का विनाश। अयोध्या में प्रकट हुए दशरथनन्‍दन श्रीराम का हम लोग प्राय: दर्शन करते रहते थे। अनायास ही महान् कर्म करने वाले दशरथकुमार श्रीराम का भारी पराक्रम सुनकर भृगु तथा ऋचीक के वंशज रेणुकानन्‍दन परशुराम उन्‍हें देखने के लिये उत्‍सुक हो क्ष‍त्रि‍यसंहारक दिव्‍य धनुष लिये अयोध्‍या में आये। उनके शुभागमन का उद्देश्‍य था दशरथनन्‍दन श्रीराम के बल पराक्रम की परीक्षा करना। महाराज दशरथ ने जब सुना कि परशुराम जी हमारे राज्‍य की सीमा पर आ गये हैं, तब उन्‍होंने मुनि की अगवानी के लिये अपने पुत्र श्रीराम को भेजा।
कुन्‍तीनन्‍दन! श्रीरामचन्‍द्र जी धनुष-बाण हाथ में लिये आकर खड़े हैं, यह देखकर परशुराम जी ने हँसते हुए कहा- ‘राजेन्‍द्र! प्रभो! भूपाल! यदि तुम में शक्ति हो तो यत्‍नपूर्वक इस धनुष पर प्रत्‍यंचा चढ़ाओ। यह वह धनुष है, जिसके द्वारा मैंने क्षत्रियों का संहार किया है।' उनके ऐसा कहने पर श्रीरामचन्‍द्र जी ने कहा- 'भगवन्, आपको इस तरह आक्षेप नहीं करना चाहिए। मैं भी समस्‍त द्विजातियों में क्षत्रिय-धर्म का पालन करने में अधम नहीं हूँ। विशेषत: इक्ष्‍वाकुवंशी क्षत्रिय अपने बाहुबल की प्रशंसा नही करते।'
श्रीरामचन्‍द्र जी के ऐसा कहने पर परशुराम जी बोले- ‘रघुनन्‍दन! बातें बनाने की कोई आवश्‍यकता नहीं। यह धनुष लो और इस पर प्रत्‍यंचा चढ़ाओ। तब दशरथनन्‍दन श्रीराम जी ने रोषपूर्वक परशुराम का वह वीर क्षत्रियों का संहारक दिव्‍य धनुष उनके हाथ से ले लिया। भारत! उन्‍होंने लीलापूर्वक प्रत्‍यंचा चढ़ा दी। तत्‍पश्‍चात पराक्रमी श्रीरामचन्‍द्र जी ने मुस्‍कुराते हुए धनुष की टंकार फैलायी।

बिजली की गड़गड़ाहट के समान उस टंकार–ध्‍वनि को सुनकर सब प्राणी घबरा उठे। उस समय दशरथनन्‍दन श्रीराम ने परशुराम जी से कहा- ‘ब्रह्मन! यह धनुष तो मैंने चढ़ा दिया, अब और आपका कौन-सा कार्य करूं?' तब जमदग्निनन्‍दन परशुराम ने महात्‍मा श्रीरामचन्‍द्र जी को एक दिव्‍य बाण दिया और कहा– 'इसे धनुष पर रखकर अपने कान के पास तक खींचिए‘।
लोमश जी कहते हैं– राजन्! इतना सुनते ही श्रीरामचन्‍द्र जी मानो क्रोध से प्रज्‍वलित हो उठे और बोले- ‘भृगुनन्‍दन! तुम बड़े घमण्‍डी हो। मैं तुम्‍हारी कठोर बातें सुनता हूँ, फिर क्षमा कर लेता हूँ। तुमने अपने पितामह ऋचीक के प्रभाव से क्षत्रियों को जीतकर विशेष तेज प्राप्‍त किया है, निश्‍चय ही इसीलिये मुझ पर आक्षेप करते हो। लो! मैं तुम्हे दिव्‍यदृष्‍टि देता हूँ। उसके द्वारा मेरे यथार्थ स्‍वरूप का दर्शन करो।‘ तब भृगुवंशी परशुराम जी श्रीराम जी के शरीर में बारह आदित्‍य, आठ वसु, ग्‍यारह रुद्र, साध्‍य देवता, उनचास मरुद्गण, पितृगण, अग्रिदेव, राक्षस, यक्ष, नदियाँ, तीर्थ, सनातन ब्रह्मभूत बालखिल्‍य ऋष, देवर्षि, सम्‍पूर्ण समुद्र, पर्वत, उपनिषदों सहित वेद, वषकार, यज्ञ, साम और धनुर्वेद, इन सभी को चेतनरूप धारण कि‍ये हुए प्रत्‍यक्ष देखा।
भरतनन्‍दन युधिष्ठिर! मेघों के समूह, वर्षा और विद्युत का भी उनके भीतर दर्शन हो रहा था। तदनन्‍तर भगवान विष्‍णुरूप श्रीरामचन्‍द्र जी ने उस बाण को छोड़ा। भारत! उस समय सारी पृथ्‍वी बिना बादल की बिजली और बड़ी-बड़ी उल्‍काओं से व्याप्‍त-सी हो उठी। बड़े जोर की आँधी उठी और सब और धूल की वर्षा होने लगी। फिर मेघों की घटा घिर आयी और भूतल पर मूसलाधार वर्षा होनी लगी। बारबार भूकम्‍प होने लगा। मेघगर्जन तथा अन्‍य भयानक उत्‍पातसूचक शब्‍द गूंजने लगे। श्रीरामचन्‍द्र जी की भुजाओं से प्रेरित हुआ वह प्रज्‍वलित बाण परशुराम जी को व्‍याकुल करके केवल उनके तेज को छीनकर पुन: लौट आया। परशुराम जी एक बार मूर्च्छित होकर जब पुन: होश में आये, तब मरकर जी उठे हुए मनुष्‍य की भाँति उन्‍होंने विष्‍णुतेज धारण करने वाले भगवान श्रीराम को नमस्‍कार किया। तत्‍पश्‍चात भगवान विष्‍णु श्रीराम की आज्ञा लेकर वे पुन: महेन्‍द्र पर्वत पर चले गये। वहाँ भयभीत और लज्जित हो महान् तपस्‍या में संलग्र होकर रहने लगे। तदनन्‍तर एक वर्ष व्‍यतीत होने पर तेजोहीन और अभिमानशून्‍य होकर रहने वाले परशुराम को दु:खी देखकर उनके पितरों ने कहा।
पितर बोले– 'तुमने भगवान विष्‍णु के पास जाकर जो बर्ताव किया है, वह ठीक नहीं था। वे तीनों लोकों में सर्वदा पूजनीय और माननीय हैं। बेटा! अब तुम वधूसर नामक पुण्‍यमयी नदी के तट पर जाओ। वहाँ तीर्थों में स्‍नान करके पूर्ववत् अपना तेजोमय शरीर पुन: प्राप्‍त कर लोगे। राम! वह दीप्‍तोदक नामक तीर्थ है, जहाँ देवयुग में तुम्हारे प्रपितामह भृगु ने उत्तम तपस्‍या की थी।'
कुन्‍तीनन्‍दन युधिष्ठिर! पितरों के कहने से परशुराम जी ने वैसा ही किया। पाण्‍डुनन्‍दन! इस तीर्थ में नहाकर पुन: उन्‍होंने अपना तेज प्राप्‍त कर लिया। तात महाराज युधिष्ठिर! इस प्रकार पूर्वकाल में अनायास ही महान् कर्म करने वाले परशुराम विष्‍णुस्‍वरूप श्रीरामचन्‍द्र जी से भिड़कर इस दशा को प्राप्‍त हुए थे।

युधिष्ठिर ने कहा- द्विजश्रेष्‍ठ! मैं पुन: बुद्धिमान महर्षि अगस्‍त्‍य जी के चरित्र का विस्‍तारपूर्वक वर्णन सुनना चाहता हूँ।
लोमश जी ने कहा- महाराज! अमित तेजस्‍वी महर्षि अगस्‍त्‍य की कथा दिव्‍य, अद्भुत और अलौकिक है। उनका प्रभाव महान् है। मैं उसका वर्णन करता हूँ, सुनो।
सत्‍ययुग की बात है, दैत्‍यों के बहुत से भयंकर दल थे, जो कालकेय के नाम से विख्‍यात थे। उनका स्‍वभाव अत्‍यन्‍त निर्दय था। वे युद्ध में उन्‍मत होकर लड़ते थे। उन सब ने एक दिन वृत्रासुर की शरण ले उसकी अध्‍यक्षता में नाना प्रकार के आयुधों से सुसज्जित हो महेन्‍द्र आदि देवताओं पर चारों ओर से आक्रमण किया। तब समस्‍त देवता वृत्रासुर के वध के प्रयत्‍न में लग गये। वे देवराज इन्‍द्र को आगे करके ब्रह्माजी के पास गये। वहाँ पहुँचकर सब देवता हाथ जोड़कर खडे़ हो गये। तब ब्रह्माजी ने उनसे कहा- ’देवताओ! तुम जो कार्य सिद्ध करना चाहते हो, वह सब मुझे मालूम है। मैं तुम्‍हें एक उपाय बता रहा हूँ, जिससे तुम वृत्रासुर का वध कर सकोगे। दधीच नाम से विख्‍यात जो उदारचेता महर्षि हैं, उनके पास जाकर तुम सब लोग एक ही वर माँगो। वे बड़े धर्मात्‍मा हैं। अत्‍यन्‍त प्रसन्‍न मन से तुम्‍हें मुँहमाँगी वस्‍तु देंगे। जब वे वर देना स्‍वीकार कर लें, तब विजय की अभिलाषा रखने वाले तुम सब लोग उनसे एक साथ यों कहना- ‘महात्‍मन्! आप तीनों लोकों के हित के लिये अपने शरीर की हड्डियाँ प्रदान करें। तुम्‍हारे माँगने पर वे शरीर त्‍यागकर अपनी हड्डियाँ दे देंगे। उनकी हड्डियों द्वारा तुम लोग सुदृढ़ एवं अत्‍यन्‍त भयंकर वज्र का निर्माण करो। उसकी आकृति षट्कोण के समान होगी। वह महान् एवं घोर शत्रुनाशक अस्‍त्र भयंकर गड़गड़ाहट पैदा करने वाला होगा। उस वज्र के द्वारा इन्‍द्र निश्‍चय ही वृत्रासुर का वध कर डालेंगे। ये सब बातें मैंने तुम्‍हें बता दी हैं। अत: अब शीघ्र करो।'
ब्रह्माजी के ऐसा कहने पर सब देवता उनकी आज्ञा ले भगवान नारायण को आगे करके दधीच के आश्रम पर गये। वह आश्रम सरस्वती नदी के उस पार था। अनेक प्रकार के वृक्ष और लताएँ उसे घेरे हुए थीं। भ्रमरों के गीतों की ध्‍वनि से वह स्‍थान इस प्रकार गूँज रहा था, मानो सामगान करने वाले ब्राह्मणों द्वारा सामवेद का पाठ हो रहा हो। कोकिल के कलरवों से कूजित और दूसरे जन्‍तओं (पशु-पक्षियों) के शब्‍दों से कोलाहलपूर्ण बना हुआ वह आश्रम सजीव-सा जान पड़ता था। भैंसे, सूअर, बाल मृग और चवँरी गायें बाघ-सिहों के भय से रहित हो उस आश्रम के आसपास विचर रही थीं। अपने कपोलों से मद की धारा बहाने वाले हाथी और हथिनियाँ वहाँ सरोवर के जल में गोते लगाकर क्रीड़ाएँ कर रहे थे, जिससे आश्रम के चारों ओर कोलाहल-सा हो रहा था। पर्वतों की गुफाओं तथा कन्‍दराओं में लेटे, झाड़ियों में छिपे और वन में विचरते हुए जोर-जोर से दहाड़ने वाले सिहों और व्‍याघ्रों की गर्जना से वह स्‍थान गूंज रहा था। विभिन्‍न स्‍थानों में अधिक शोभा पाने वाला महर्षि दधीच का वह मनोरम आश्रम स्‍वर्ग के समान प्रतीत होता था। देवता लोग वहाँ आ पहुँचे।

उन्‍होंने देखा, महर्षि दधीच भगवान सूर्य के समान तेज से प्रकाशित हो रहे हैं। अपने शरीर की दिव्‍य कान्ति से साक्षात् ब्रह्माजी के समान जान पड़ते हैं।
राजन्! उस समय सब देवताओं ने महर्षि के चरणों में अभिवादन एवं प्रणाम करके ब्रह्माजी ने जैसे कहा था, उसी प्रकार उनसे वर माँगा। तब महर्षि दधीच ने अत्‍यन्‍त प्रसन्‍न होकर उन श्रेष्‍ठ देवताओं से इस प्रकार कहा- ‘देवगण! आज मैं वही करूँगा, जिससे आप लोगों का हित हो। अपने इस शरीर को मैं स्‍वयं ही त्‍याग देता हूँ।'
ऐसा कहकर मनुष्‍यों में श्रेष्‍ठ, जितेन्द्रिय महर्षि दधीच ने सहसा अपने प्राणों को त्‍याग दिया। तब देवताओं ने ब्रह्माजी के उपदेश के अनुसार महर्षि के निर्जीव शरीर से हड्डियाँ ले लीं।
इसके बाद वे हर्षोल्लास से भरकर विजय की आशा लिये त्‍वष्‍टा प्रजापति के पास आये और उनसे अपना प्रयोजन बताया। देवताओं की बात सुनकर त्‍वष्टा प्रजाप‍ति बड़े प्रसन्‍न हुए। उन्‍होंने एकाग्रचित्त हो प्रयत्‍नपूर्वक अत्‍यन्‍त भयंकर वज्र का निर्माण किया। तत्‍पश्‍चात् वे हर्ष में भरकर इन्द्र से बोले– ‘देव! इस उत्तम वज्र से आप आज ही भयंकर देवद्रोही वृत्रासुर को भस्‍म कर डालिये। इस प्रकार शत्रु के मारे जाने पर आप देवगणों के साथ स्‍वर्ग में रहकर सुखपूर्वक सम्‍पूर्ण स्‍वर्ग का शासन एवं पालन कीजिये।'
त्‍वष्‍टा प्रजापति के ऐसा कहने पर इन्‍द्र को बड़ी प्रसन्‍नता हुई। उन्‍होंने शुद्धचित्त होकर उनके हाथ से वह वज्र ले लिया।

लोमश जी कहते हैं– राजन्! तदनन्‍तर वज्रधारी इन्द्र बलवान् देवताओं से सुरक्षित हो वृत्रासुर के पास गये। वह असुर भूलोक और आकाश को घेरकर खड़ा था। कालकेय नाम वाले विशालकाय दैत्‍य, जो हाथों में हथियार लिये होने के कारण पर्वतों के समान जान पड़ते थे, चारों ओर से उसकी रक्षा कर रहे थे। भरतश्रेष्‍ठ! इन्‍द्र के आते ही देवताओं का दानवों के साथ दो घड़ी तक बड़ा भीषण युद्ध हुआ, जो तीनों लोकों को त्रस्‍त करने वाला था। वीरों की भुजाओं के साथ उठे हुए खडग शत्रु के शरीर पर पड़ते और विपक्षी योद्धाओं के घातक प्रहारों से टूटकर चूर-चूर हो जाते थे, उस समय उनका अत्‍यन्‍त भयंकर शब्‍द सुन पड़ता था।
महाराज! अपने मूल स्‍थान से टूटकर गिरे हुए योद्धाओं के मस्‍तकों द्वारा वहाँ की भूमि आच्‍छादित दिखायी देती थी। कालकेयों ने सोने के कवच धारण करके हाथों में परिघ लिये देवताओं पर धावा किया। उस समय वे दानव दावानल से दग्‍ध हुए पर्वतों की भाँति दिखायी देते थे। अभिमानपूर्वक आक्रमण करने वाले उन वेगशाली दैत्‍यों का वेग देवताओं के लिये असह्य हो गया। वे अपने दल से बिछुड़ कर भय से भागने लगे। देवताओं को डरकर भागते देख वृत्रासुर की प्रगति का अनुमान करके सहस्र नेत्रों वाले इन्‍द्र पर महान् मोह छा गया। कालकेयों के भय से त्रस्‍त हुए साक्षात इन्‍द्र देव ने सर्वशक्तिमान नारायण की शीघ्रतापूर्वक शरण ली। इन्‍द्र को इस प्रकार मोहाच्‍छन्‍न होते देख सनातन भगवान विष्‍णु ने उनका बल बढ़ाते हुए उनमें अपना तेज स्‍थापित कर दिया। देवताओं ने देखा इन्‍द्र भगवान विष्‍णु के द्वारा सुरक्षित हो गये हैं, तब उन सब ने तथा शुद्ध अन्‍त:करण वाले ब्रह्मर्षियों ने भी देवराज इन्‍द्र में अपना-अपना तेज भर दिया। देवताओं सहित श्रीविष्‍णु तथा महाभाग महर्षियों के तेज से परिपूर्ण हो देवराज इन्‍द्र अत्‍यन्‍त बलशाली हो गये।
देवेश्‍वर इन्‍द्र को बल से सम्‍पन्‍न जान वृत्रासुर ने बड़ी विकट गर्जना की। उसके सिंहनाद से भूलोक, सम्‍पूर्ण दिशाएँ, आकाश, स्‍वर्गलोक तथा पर्वत सब-के-सब काँप उठे। राजन्! उस समय अत्‍यन्‍त भयानक गर्जना को सुनकर देवराज इन्‍द्र बहुत संतप्‍त हो उठे और भयभीत होकर उन्‍होंने बड़ी उतावली के सथ वृत्रासुर के वध के लिये अपने महान् वज्र का प्रहार किया। इन्‍द्र के वज्र से आहत होकर सुवर्णमालाधरी वह महान् असुर पूर्वकाल में भगवान विष्‍णु के हाथ से छूटे हुए महान् पर्वत मन्‍दर की भाँति पृथ्‍वी पर गिर पड़ा। महादैत्‍य वृत्रासुर के मारे जाने पर भी इन्‍द्र भय से पीड़ित हो तालाब में प्रवेश करने दौडे़। उन्‍हें भय के कारण यह विश्‍वास नहीं होता था कि वज्र मेरे हाथ से छूट चुका है और वृत्रासुर भी अवश्‍य मारा गया है। उस समय सब देवता बड़े प्रसन्‍न हुए। समस्‍त दैत्‍यों को तुरंत मार भगाया।
संगठित देवताओं द्वारा त्रास दिये जाने पर वे सब दैत्‍य भय से आतुर हो समुद्र में ही प्रवेश कर गये। मत्‍स्‍यों और मगरों से भरे हुए उस अपार महासगार में प्रविष्‍ट हो वे सम्‍पूर्ण दानव तीनों लोकों का नाश करने के लिये बड़े गर्व से एक साथ मन्‍त्रणा करने लगे। उनमें से कुछ दैत्‍य जो अपनी बुद्धि के निश्‍चय को स्‍पष्‍ट रूप से जानने वाले थे (जगत के विनाश के लिए) उपयोगी विभिन्‍न उपायों का वर्णन करने लगे। वहाँ क्रमश: दीर्घकाल तक उपाय चिन्‍तन में लगे हुए उन असुरों ने यह घोर निश्‍चय किया कि जो लोग विद्वान और तपस्वी हों, सबसे पहले उन्‍हीं का विनाश करना चाहिये। सम्‍पूर्ण लोक तप से ही टिके हुए हैं। अत: तुम सब लोग तपस्‍या के विनाश के लिये शीघ्रतापूर्वक कार्य करो। भूमण्‍डल में जो कोई भी तपस्‍वी, धर्मज्ञ एवं उन्‍हें जानने-मानने वाले हों, उन सब का तुरंत वध कर डालो। उनके नष्‍ट होने पर सारा जगत् नष्‍ट हो जायेगा। इस प्रकार बुद्धि और विचार से हीन वे समस्‍त दैत्‍य संसार के विनाश की बात सोचकर अत्‍यन्‍त हर्ष का अनुभव करने लगे। उत्ताल तरंगों से भरे हुए वरुण के निवास स्‍थान रत्‍नाकर समुद्ररूप दुर्ग का आश्रय लेकर वे उसमें निर्भय होकर रहने लगे।

लोमश जी कहते हैं– राजन्! वरुण के निवास स्‍थान जलनिधि समुद्र का आश्रय लेकर कालकेय नामक दैत्‍य तीनों लोकों के विनाश कार्य में लग गये। वे सदा रात में कुपित होकर आते और आश्रमों तथा पुण्‍य स्‍थानों में जो निवास करते थे, उन मुनियों को खा जाते थे। उन दुरात्‍माओं ने वसिष्ठ के आश्रम में निवास करने वाले एक सौ अठ्ठासी ब्राह्मणों तथा नौ दूसरे तपस्वियों को अपना आहार बना लिया। च्‍यवन मुनि के पवित्र आश्रम में, जो बहुत-से द्विज निवास करते थे, जाकर उन दैत्‍यों ने फल-मूल का आहार करने वाले सौ मुनियों को भक्षण कर लिया। इस प्रकार वे रात में तपस्‍वी मुनियों का संहार करते और दिन मे समुद्र के जल में प्रवेश कर जाते थे। भरद्वाज मुनि के आश्रम में वायु और जल पीकर संयम-नियम के साथ रहने वाले बीस ब्रह्मचारियों को कालकेयों ने काल के गाल में डाल दिया।
इस तरह क्रमश: सभी आश्रमों में जाकर अपने बाहुबल के भरोसे उन्मत्त रहने वाले दानव रात में वहाँ के निवासियों को सर्वथा कष्‍ट पहुँचाया करते थे। नरश्रेष्‍ठ! कालकेय दानव काल के अधीन हो रहे थे, इसीलिये वे असंख्‍य ब्राह्मणों की हत्‍या करते चले जा रहे थे। मनुष्‍यों को उनके इस षड़यन्‍त्र का पता नहीं लगता था। इस प्रकार वे तपस्‍या के धनी तापसों के संहार मे प्रवृत्त हो रहे थे। प्रात:काल आने पर नियमित आहार से दुर्बल मुनिगण अपने अस्थिमात्रावशिष्‍ट निष्‍प्राण शरीर से पृथ्‍वी पर पड़े दिखायी देते थे। राक्षसों द्वारा भक्षण करने के कारण उनके शरीरों का मांस तथा रक्‍त क्षीण हो चुका था। वे मज्जा, आंतों और संधि-स्‍थानों से रहित हो गये थे। इस तरह सब ओर फैली हुई सफेद हड्डियों के कारण वहाँ की भूमि शंखराशि से आच्‍छादित-सी प्रतीत होती थी।
उलटे-पुलटे पड़े हुए कलशों, टूटे-फूटे स्रुवों तथा बिखरी पड़ी हुई अग्निहोत्र की सामग्रियों से उन आश्रमों की भूमि आच्‍छादित हो रही थी। स्‍वाध्‍याय और वषटकार बंद हो गये। यज्ञोत्‍सब आदि कार्य नष्‍ट हो गये। कालकेयों के भय से पीड़ित हुए सम्‍पूर्ण जगत् में कहीं कोई उत्‍साह नहीं रह गया था। नरेश्‍वर! इस प्रकार दिन-दिन नष्‍ट होने वाले मनुष्य भयभीत हो अपनी रक्षा के लिये चारों दिशाओं में भाग गये। कुछ लोग गुफाओं में जा छिपे। कितने ही मानव झरनों के आसपास रहने लगे और कितने ही मनुष्‍य मृत्‍यु से इतने घबरा गये कि भय से ही उनके प्राण निकल गये।
इस भूतल पर कुछ महान् धनुर्धर शूरवीर भी थे, जो अन्‍यन्‍त हर्ष और उत्‍साह से युक्‍त हो दानवों के स्‍थान का पता लगाते हुए उनके दमन के लिये भारी प्रयत्‍न करने लगे। परंतु समुद्र में छिपे हुए दानवों को वे पकड़ नहीं पाते। उन्‍होंने बहुत परिश्रम किया और अन्त में थककर वे पुन: अपने घर को ही लौट आये। मनुजेश्वर! यज्ञोत्सव आदि कार्यों के नष्ट हो जाने पर जब जगत का विनाश होने लगा, तब देवताओं को बड़ी पीड़ा हुई।

इन्द्र आदि सब देवताओं ने मिलकर भय से मुक्‍त होने के लिये मन्‍त्रणा की। फिर वे समस्‍त देवता सब को शरण देने वाले, शरणागतवत्‍सल, अजन्‍मा एवं सर्वव्‍यापी, अपराजित वैकुण्‍ठनाथ भगवान् नरायण देव की शरण में गये और नमस्‍कार करके उन मधुसूदन से बोले- ‘प्रभो! आप ही हमारे स्रष्‍टा और पालक हैं। आप ही सम्‍पूर्ण जगत् के संहार करने वाले हैं। इस स्‍थावर और जंगम सम्‍पूर्ण जगत् की सृष्टि आपने ही की है।
कमलनयन! पूर्वकाल में आपने ही वराह रूप धारण करके सम्‍पूर्ण जगत् के हित के लिये समुद्र के जल से इस खोयी हुई पृथ्‍वी का उद्धार किया था। प्राचीन काल में आपने ही नृसिंह शरीर धारण करके महान पराक्रमी आदिदैत्‍य हिरण्यकशिपु का वध किया था। सम्‍पूर्ण प्राणियों के लिये अवध्‍य महादैत्‍य बलि को भी आपने ही वामन रूप धारण करके त्रिलोकी के राज्‍य से वंचित किया। ऐसे-ऐसे आपके अनेक कर्म हैं, जिनकी कोई संख्‍या नहीं है।
मधुसूदन! हम भयभीत देवताओं के एकमात्र आश्रय आप ही हैं। देवदेवेश्वर! इसीलिये लोकहित के उद्देश्‍य से हम यह निवेदन कर रहे हैं कि आप सम्‍पूर्ण जगत् के प्राणियों, देवताओं और इन्द्र की भी माहन् भय से रक्षा कीजिये।

देवता कहते हैं– 'प्रभो! जरायुज, अण्‍डज, स्‍वेदज और उद्भिज्ज-इन चार भेदों वाली सम्पूर्ण प्रजा आपकी कृपा से ही वृद्धि को प्राप्‍त होती है। अभ्‍युदयशील होने पर वे प्रजाएं ही हव्‍य और कव्‍यों द्वारा देवताओं का भरण-पोषण करती हैं। इसी प्रकार सब लोग एक-दूसरे के सहारे उन्‍नति करते हैं। आपकी ही कृपा से सब प्राणी उद्वेगरहित जीवन बिताते और आपके द्वारा ही सर्वथा सुरक्षित रहते हैं। भगवन्! मनुष्‍यों के समक्ष यह बड़ा भारी भय उपस्थित हुआ है। न जाने कौन रात में आकर इन ब्राह्मणों का वध कर रहा है। ब्राह्मणों के नष्‍ट होने पर सारी पृथ्‍वी नष्‍ट हो जायेगी और पृथ्‍वी का नाश होने पर स्‍वर्ग भी नष्‍ट हो जायेगा।'
भगवान् विष्‍णु बोले- 'देवताओ! प्रजा के विनाश का जो कारण उपस्थित हुआ है, वह सब मुझे ज्ञात है। मैं तुम लोगों को भी बता रहा हूँ, नि‍श्चिंत होकर सुनो। दैत्‍यों का एक अत्‍यन्‍त भयंकर दल है, जो कालकेय नाम से विख्‍यात है। उन दैत्‍यों ने वृत्रासुर का सहारा लेकर सारे संसार में तहलका मचा दिया था। परम बुद्धिमान इन्द्र के द्वारा वृत्रासुर को मारा गया देख वे अपने प्राण बचाने के लिये समुद्र में जाकर छिप गये हैं। नाक और ग्राहों से भरे हुए भयंकर समुद्र में घुसकर वे सम्‍पूर्ण जगत् का संहार करने के लिये रात में निकलते तथा यहाँ ऋषियों की हत्‍या करते हैं। उन दानवों का संहार नहीं किया जा सकता, क्‍योंकि वे दुर्गम समुद्र के आश्रय में रहते हैं। अत: तुम लोगों को समुद्र को सुखाने का विचार करना चाहिए। महर्षि अगस्‍त्‍य के सिवा दूसरा कौन है, जो समुद्र का शोषण करने में समर्थ हो। समुद्र को सुखाये बिना वे दानव काबू में नहीं आ सकते।'
भगवान विष्‍णु की कही हुई यह बात सुनकर देवता ब्रह्माजी की आज्ञा ले अगस्‍त्‍य के आश्रम पर गये। वहाँ उन्‍होंने मित्रावरुण के पुत्र महात्‍मा अगस्‍त्‍य जी को देखा। उनका तेज उद्भासित हो रहा था। जैसे देवता लोग ब्रह्माजी के पास बैठते हैं, उसी प्रकार बहुत-से ऋषि–मुनि उनके निकट बैठे थे। अपनी महिमा से कभी च्‍युत न होने वाले मित्रावरुणनन्‍दन तपोराशि महात्‍मा अगस्‍त्‍य आश्रम में ही विराजमान थे। देवताओं ने समीप जाकर उनके अद्भुत कर्मों का वर्णन करते हुए स्‍तुति की। देवता बोले– भगवन्! पूर्वकाल में राजा नहुष के अन्‍याय से संतप्‍त हुए लोकों की आपने ही रक्षा की थी। आपने ही उस लोककण्‍टक नरेश को देवेन्‍द्र पद तथा स्‍वर्ग से नीचे गिरा दिया था। पर्वतों में श्रेष्‍ठ विन्‍ध्‍य सूर्यदेव पर क्रोध करके जब सहसा बढ़ने लगा, तब आपने ही उसे रोका था। आपकी आज्ञा का उल्लंघन न करते हुए विन्‍ध्‍यगिरि आज भी बढ़ नहीं रहा है। विन्‍ध्‍यगिरि के बढ़ने से जब सारे जगत् में अन्‍धकर छा गया और सारी प्रजा मृत्‍यु से पीड़ित होने लगी, उस समय आपको ही अपना रक्षक पाकर सब ने अत्‍यन्‍त हर्ष का अनुभव किया था। सदा आप ही हम भयभीत देवताओं के लिये आश्रय होते आये हैं। अत: इस समय भी संकट में पड़कर हम आप से वर मांग रहे हैं, क्‍योंकि आप ही वर देने के योग्‍य हैं।'

युधिष्ठिर ने पूछा- महामुने! विन्‍ध्‍य पर्वत किसलिये क्रोध से मूर्च्छित हो सहसा बढ़ने लगा था? मैं इस प्रसंग को विस्तारपूर्वक सुनना चाहता हूँ।
लोमश जी ने कहा– राजन्! सूर्यदेव सुवर्णमय महान् पर्वत गिरिराज मेरु की उदय और अस्‍त के समय परिक्रमा किया करते हैं। उन्‍हें ऐसा करते देख विन्‍ध्‍यगिरि ने उनसे कहा- ‘भास्‍कर! जैसे आप मेरु की प्रति‍दिन परिक्रमा करते हैं, उसी तरह मेरी भी कीजिये।' यह सुनकर भगवान सूर्य ने गिरिराज विन्‍ध्‍य से कहा– ‘गिरिश्रेष्‍ठ! मैं अपनी इच्‍छा से मेरुगिरि की परिक्रमा नहीं करता हूँ। जिन्होंने इस संसार की सृष्टि की है, उन विधाता ने मेरे लिये सही मार्ग निश्चि‍त किया है’। परंतप युधिष्ठिर! सूर्यदेव के ऐसा कहने पर विन्‍ध्‍य पर्वत सहसा कुपित हो सूर्य और चन्‍द्रमा का मार्ग रोक लेने की इच्‍छा से बढ़ने लगा। यह देख सब देवता एक साथ मिलकर महान् पर्वतराज विन्‍ध्‍य के पास गये और अनेक उपायों द्वारा उसके क्रोध का निवारण करने लगे, परंतु उसने उनकी बात नहीं मानी। तब वे सब देवता मिलकर अपने आश्रम पर विराजमान धर्मात्‍माओं मे श्रेष्‍ठ तपस्‍वी अगस्‍त्‍य मुनि के पास गये, जो अदभुत प्रभावशाली थे। वहाँ जाकर उन्‍होंने अपना प्रयोजन कह सुनाया।
देवता बोले– 'द्विजश्रेष्‍ठ! यह पर्वतराज विन्‍ध्‍य क्रोध के वशीभूत होकर सूर्य और चन्‍द्रमा के मार्ग तथा नक्षत्रों की गति को रोक रहा है। महाभाग! आपके सिवा दूसरा कोई इसका निवारण नहीं कर सकता। अत: आप चलकर इसे रोकिये।' देवताओं की यह बात सुनकर विप्रवर अगस्त्य अपनी पत्‍नी लोपामुद्रा के साथ विन्‍ध्‍य पर्वत के समीप गये और वहाँ उपस्थित हो उससे इस प्रकार बोले- ‘पर्वतश्रेष्‍ठ! मैं किसी कार्य से दक्षिण दिशा को जा रहा हूँ, मेरी इच्‍छा है, तुम मुझे मार्ग प्रदान करो। जब तक मैं पुन: लौटकर न आऊँ, तब तक मेरी प्रतीक्षा करते रहो। शैलराज! मेरे लौट आने पर तुम पुन: इच्‍छानुसार बढ़ते रहना’। शत्रुसूदन! विन्‍ध्‍य के साथ ऐसा नियम करके मित्रावरुणनन्‍दन अगस्‍त्‍य जी चले गये और आज तक दक्षिण प्रदेश से नहीं लौटे। राजन्! तुम मुझसे जो बात पूछ रहे थे, वह सब प्रसंग मैने कह दिया। महर्षि अगस्‍त्‍य के ही प्रभाव से विन्‍ध्‍य पर्वत बढ़ नहीं रहा है।
राजन्! सब देवताओं ने अगस्‍त्‍य से वर पाकर जिस प्रकार कालकेय नामक दैत्‍यों का संहार किया, वह बता रहा हूँ, सुनो। देवताओं की बात सुनकार मित्रावरुणनन्‍दन अगस्‍त्‍य ने पूछा- ‘देवताओ! आप लोग किसलिये यहाँ पधारे हैं और मुझसे कौन-सा वर चाहते हैं?' उनके इस प्रकार पूछने पर इन्द्र को आगे करके सब देवताओं ने हाथ जोड़कर मुनि से कहा- ‘महात्‍मन्! हम आपके द्वारा यह कार्य सम्‍पन्‍न कराना चाहते हैं कि आप सारे महासागर के जल को पी जायें। तदनन्‍दतर हम लोग देवद्रोही कालकेय नामक दानवों का उनके बन्धु-बान्‍धवों सहित वध कर डालेंगे।' देवताओं का यह कथन सुनकर महर्षि अगस्‍त्‍य ने कहा– ‘बहुत अच्‍छा’, मैं आप लोगों का मनो‍रथ पूर्ण करूँगा। इससे सम्‍पूर्ण लोकों को महान् सुख प्राप्‍त होगा‘। सुव्रत! ऐसा कहकर अगस्‍त्‍य जी देवताओं तथा तप:सिद्ध ऋषियों के साथ नदीपति समुद्र के तट पर गये।

उस समय मनुष्‍य, नाग, गन्धर्व, यक्ष सभी उस दृश्‍य को देखने के लिये उन महात्‍मा के पीछे चल दिये।
फिर वे सब लोग एक साथ भयंकर गर्जना करने वाले समुद्र के समीप गये, जो अपने उत्ताल तरंगों द्वारा मानो नृत्‍य कर रहा था और वायु के द्वारा उछल-कूदता-सा जान पड़ता था।
वह फेनों के समुदाय द्वारा मानो अपनी हास्‍य छटा बिखेर रहा था और कन्‍दराओं से टकराता-सा जान पड़ता था। उसमे नाना प्रकार के ग्राह आदि जलजन्‍तु भरे हुए थे तथा बहुत-से पक्षी निवास करते थे।
अगस्‍त्‍य जी के साथ देवता, गन्‍धर्व बडे़–बड़े नाग और महाभाग ऋषिगण सभी महासागर के तट पर जा पहँचे।

लोमश जी कहते हैं– राजन्! समुद्र के तट पर जाकर मित्रावरुणनन्‍दन भगवान अगस्‍त्‍य मुनि वहाँ एकत्र हुए देवताओं तथा समागत ऋर्षियों से बोले– ‘मैं लोकहित के लिये समुद्र का जल पी लेता हूँ। फिर आप लोगों को जो कार्य करना हो, उसे शीघ्र पूरा कर लें।' अपनी मर्यादा से कभी च्‍युत न होने वाले मित्रावरुणकुमार अगस्‍त्‍य जी कुपित हो सब लागों के देखते–देखते समुद्र को पीने लगे। उन्‍हें समुद्रपान करते देख इन्द्र सहित देवता बड़े विस्म्ति हुए और स्‍तुतियों द्वारा उनका समादर करने लगे। ‘लोकभावन महर्षे! आप हमारे रक्षक तथा सम्‍पूर्ण लोकों के विधाता हैं। आपकी कृपा से अब देवताओं सहित सम्‍पूर्ण जगत विनाश को नहीं प्राप्‍त होगा’।
इस प्रकार जब देवता महात्‍मा अगस्‍त्‍य जी की प्रशंसा कर रहे थे, सब ओर गन्‍धर्वों के वाद्यों की ध्‍वनि फैल रही थी और अगस्‍त्‍य जी पर दि‍व्‍य फूलों की बौछार हो रही थी, उसी समय अगस्‍त्‍य जी ने सम्‍पूर्ण महासागर को जलशून्‍य कर दिया। उस महासमुद्र को निर्जल हुआ देख सब देवता बड़े प्रसन्‍न हुए। उन्‍होंने अपने दिव्‍य एवं श्रेष्‍ठ आयुध लेकर अत्‍यन्‍त उत्‍साह से सम्‍पन्‍न हो दानवों पर आक्रमण किया। महान् बलवान् वेगशाली और महाबुद्धिमान देवता जब सिंहगर्जना करते हुए दैत्‍यों को मारने लगे, उस समय वे उन वेगवान् महामना देवताओं का वेग न सह सके। भरतनन्‍दन! देवताओं की मार पड़ने पर दानवों ने भी भयंकर गर्जना करते हुए दो घड़ी तक उनके साथ घोर युद्ध किया। उन दैत्‍यों को शुद्ध अन्‍त:करण वाले मुनियों ने अपनी तपस्‍या द्वारा पहले से ही दग्‍ध-सा कर रखा था, अत: पूरी शक्ति लगाकर अधिक से अधिक प्रयास करने पर भी देवताओं द्वारा वे मार डाले गये। सोने की मोहरों की मालाओं से भूषित तथा कुण्‍डल एवं बाजूबंदधारी दैत्‍य वहाँ मारे जाकर खिले हुए पलाश के वृक्षों की भाँति अधिक शोभा पा रहे थे।
नरश्रेष्‍ठ! मरने से बचे हुए कुछ कालकेय दैत्‍य वसुन्‍धरा देवी को विदीर्ण करके पाताल में चले गये। सब दानवों को मारा गया देख देवताओं ने नाना प्रकार के वचनों द्वारा मुनिवर अगस्‍त्‍य जी का स्‍तवन किया और यह बात कही- ‘महाभग! आपकी कृपा से समस्‍त लोकों ने महान् सुख प्राप्‍त किया है, क्‍योंकि क्रूरतापूर्ण पराक्रम दिखाने वाले कालकेय दैत्‍य आपके तेज से दग्‍ध हो गये। मुन! आपकी बांहें बड़ी हैं। आप नूतन संसार की सृष्टि करने में समर्थ हैं। अब आप समद्र को फिर भर दीजिये। आपने जो इसका जल पी लिया है, उसे फिर इसी में छोड़ दीजिये‘। उनके ऐसा कहने पर मुनिप्रवर भगवान अगस्‍त्‍य ने वहाँ एकत्र हुए इन्‍द्र आदि समस्‍त देवताओं से उस समय यों कहा- ‘देवगण! वह जल तो मैंने पचा लिया, अत: समुद्र को भरने के लिये सतत प्रयत्‍नशील रहकर आप लोग कोई दूसरा ही उपाय सोचें।' शुद्ध अन्‍त:करण वाले महर्षि का यह वचन सुनकर सब देवता बड़े विस्मित हो गये, उनके मन में विषाद छा गया। वे आपस में सलाह करके मुनिवर अगस्‍त्‍य जी को प्रणाम कर वहाँ से चल दिये। महाराज्! फिर सारी प्रजा जैसे आयी थी, वेसे ही लौट गयी। देवता लोग भगवान विष्‍णु के साथ ब्रह्माजी के पास गये। समुद्र को भरने के उद्देश्‍य से बार-बार आपस मे सलाह करके श्रीविष्‍णु सहित सब देवता ब्रह्माजी के निकट जा हाथ जोड़कर यह पूछने लगे कि ‘समुद्र को पुन: भरने के लिये क्‍या उपाय किया जाये’।

लोमश जी कहते हैं- राजन्! तब लोक पितामह ब्रह्माजी ने अपने पास आये हुए सब देवताओं से कहा- ‘देवगण! इस समय तुम सब लोग इच्‍छानुसार अभीष्‍ट स्‍थान को चले जाओ। अब दीर्घकाल के पश्‍चात समुद्र फिर अपनी स्‍वाभाविक अवस्‍था में आ जायेगा। महाराज भगीरथ अपने कुटुम्‍बीजनों के उद्धार का उद्देश्‍य लेकर जलनिधि समुद्र को पुन: अगाध जल-राशि से भर देंगे।' ब्रह्माजी की यह बात सुनकर सम्‍पूर्ण श्रेष्‍ठ देवता अवसर की प्रतीक्षा करते हुए जैसे आये थे, वैसे ही चले गये।
युधिष्ठिर ने पूछा- ब्रह्मन्! भगीरथ के कुटुम्बीजन समुद्र की पूर्ति में निमित्त क्‍योंकर बने? मुने! उनके निमित्त बनने का कारण क्‍या है? और भगीरथ के आश्रय से किस प्रकार समुद्र की पूर्ति हुई? तपोधन! विप्रवर! मैं यह प्रसंग जिसमें राजाओं के उत्तम चरित्र का वर्णन है, आपके मुख से विस्‍तारपूर्वक सुनना चाहता हूँ।
वैशम्‍पायन जी कहते हैं– जनमेजय! महात्‍मा धर्मराज के इस प्रकार पूछने पर विप्रवर लोमश ने महात्‍मा राजा सगर का माहात्‍मय बतलाया। लोमश जी बोले– राजन्! इक्ष्‍वाकु वश में सगर नाम से प्रसिद्ध एक राजा हो गये हैं। वे रूप, धैर्य और बल से सम्‍पन्‍न तथा बड़े प्रतापी थे, परंतु उनके कोई पुत्र न था। भारत! उन्‍होंने हैहय तथा तालजंग नामक क्षत्रियों का संहार करके सब राजाओं को अपने वश में कर लिया और अपने राज्‍य का शासन करने लगे। भरतश्रेष्‍ठ! राजा सगर की दो पत्नियां थीं, वैदर्भी और शैब्‍या। उन दानों को ही अपने रूप और यौवन का बड़ा अभिमान था। राजेद्र! राजा सगर अपनी दोनों पत्नियों के साथ कैलाश पर्वत पर जाकर पुत्र की इच्‍छा से बड़ी तपस्‍या करने लगे। योगयुक्‍त होकर महान् तप में लगे हुए महाराज सगर को त्रिपुरनाशक, त्रिनेत्रधारी, शंकर, भव, ईशान, शूलपाणि, पिनाकी, त्र्यम्‍बक, उग्रेश, बहुरूप और उमापति आदि नामों से प्रसिद्ध महात्‍मा भगवान शिव का दर्शन हुआ। वरदायक भगवान शिव को देखते ही महाबाहु राजा सगर ने दोनों पत्नियों सहित प्रणाम किया और पुत्र के लिये याचना की। तब भगवान शिव ने प्रसन्‍न होकर पत्‍नी सहित नृपश्रेष्‍ठ सगर से कहा- ‘राजन्! तुमने यहाँ जिस मुहूर्त में वर मांगा है, उसका परिणाम यह होगा। नरश्रेष्‍ठ! तुम्‍हारी एक पत्‍नी के गर्भ से अत्‍यन्‍त अभिमानी साठ हजार शूरवीर पुत्र होंगे, परंतु वे सब के सब एक ही साथ नष्‍ट हो जायेंगे। भूपाल! तुम्‍हारी जो दूसरी पत्‍नी है, उसके गर्भ से एक ही शूरवीर वंशधर पुत्र उत्‍पन्‍न होगा।' ऐसा कहकर भगवान शंकर वहीं अन्‍तर्धान हो गये। राजा सगर भी अत्‍यन्‍त प्रसन्‍नचित्त हो पत्नियों सहित अपने निवास स्‍थान को चले गये।
नरश्रेष्‍ठ! तदनन्तर उनकी वे दोंनों कमलनयनी पत्नियाँ वैदर्भी और शैब्‍या गर्भवती हुईं। फिर समय आने पर वैदर्भी ने अपने गर्भ से एक तूँबी उत्‍पन्‍न की और शैब्‍या ने देवता के समान सुन्‍दर रूप वाले एक पुत्र को जन्‍म दिया। राजा सगर ने उस तूँबी को फेंक देने का विचार किया। इसी समय आकाश से एक गम्‍भीर वाणी सुनायी दी- ‘राजन्! ऐसा दु:साहस न करो। अपने इन पुत्रों का त्‍याग करना तुम्‍हारे लिये उचित नहीं है। इस तूँबी में से एक–एक बीज निकाल कर घी से भरे हुए गरम घड़ों में अलग–अलग रखो और यत्‍नपूर्वक इन सबकी रक्षा करो। पृथ्‍वीपते! ऐसा करने से तुम्‍हें साठ हजार पुत्र प्राप्‍त होंगे। नरश्रेष्‍ठ! महादेव जी ने तुम्‍हारे लिये इसी क्रम से पुत्र जन्‍म होने का निर्देश किया है, अत: तुम्‍हें कोई अन्‍यथा विचार नहीं होना चाहिये।'

लोमश जी कहते हैं– भरतश्रेष्ठ यह आकाशवाणी सुनकर भूपालशिरोमणी राजा सगर ने उस पर विश्वास करके उसके कथनानुसार सब कार्य किया। नरेश एक-एक बीज को अलग करके सब को घी से भरे हुए घड़ों में रखा। फिर पुत्रों की रक्षा के लिए तत्पर हो सब के लिये पृथक-पृथक धायें नियुक्त कर दीं। तदन्तर दीर्घ काल के पश्चात उस अनुपम तेजस्वी नरेश के साठ हजार महाबली पुत्र उन घड़ों में से निकल आये।
युधिष्ठिर! राजर्षि‍ सगर के वे सभी पुत्र भगवान शिव की कृपा से ही उत्पन्न हुए थे। वे सब के सब भयंकर स्वभाव वाले और क्रूरकर्मा थे। आकाश में भी सब ओर घूम-फिर सकते थे। उनकी संख्या अधिक होने के कारण वे देवताओं सहित सम्पूर्ण लोकों की अवहेलना करते थे। समरभूमि में शोभा पाने वाले वे शूरवीर राजकुमार देवताओं, गन्धर्वों, राक्षसों तथा सम्पूर्ण प्राणियों को कष्‍ट दिया करते थे। मन्दबुद्धि सगरपुत्रों द्वारा सताये हुए सब लोग सम्पूर्ण देवताओं के साथ ब्रह्माजी की शरण में गये। उस समय सर्वलोकपितामह महाभाग ब्रह्मा ने उनसे कहा– 'देवताओ। तुम सभी इन सब लोगों के साथ जैसे आये हो, वैसे लौट जाओ। अब थोड़े ही दिनों में अपने ही किये हुए अपराधों द्वारा इन सगरपुत्रों का अत्यन्त घोर और महान संहार होगा।'
नरेश्वर! उनके ऐसा कहने पर सब देवता तथा अन्य लोग ब्रह्माजी की आज्ञा ले जैसे आये थे, वैसे लौट गये। भरतश्रेष्‍ठ! तदन्तर बहुत समय बीत जाने पर पराक्रमी राजा सगर ने अश्वमेध यज्ञ की दीक्षा ली। राजन! उनका यज्ञिय अश्व उनके अत्यन्त उत्साही सभी पुत्रों द्वारा सुरक्षित हो स्वच्छन्द गति से पृथ्वी पर विचरने लगा। जब वह अश्व भयंकर दिखायी देने वाले जलशून्य समुद्र के तट पर आया, तब प्रयत्नपूर्वक रक्षि‍त होने पर भी वहाँ सहसा अदृश्य हो गया। तात! तब उस उत्तम अश्व को अपहृत जानकर सगरपुत्रों ने पिता के पास आकर कहा– 'हमारे यज्ञिय अश्व को किसी ने चुरा लिया, अब वह दिखायी नहीं देता।' यह सुनकर राजा सगर ने कहा– 'तुम सब लोग समुद्र, वन और द्वीपों सहित सारी पृथ्वी पर विचरते हुए सम्पूर्ण दिशाओं में जाकर उस अश्व का पता लगाओ।'
महाराज! तदनन्तर वे पिता की आज्ञा ले इस सम्पूर्ण भूतल में सभी दिशाओं में अश्व की खोज करने लगे। खोजते-खोजते सभी सगरपुत्र एक-दूसरे से मिले, परंतु वे अश्व तथा अश्वहर्ता का पता न लगा सके। तब वे पिता के पास आकर उनके आगे हाथ जोड़कर बोले– 'महाराज! हमने आपकी आज्ञा से समुद्र, वन, द्वीप, नदी, नद, कन्दरा, पर्वत और वन्य प्रदेशों सहित सारी पृथ्वी खोज डाली, परंतु हमें न तो अश्व मिला, न उसको चुराने वाला ही।' युधिष्ठिर! उनकी बात सुनकर राजा सगर क्रोध से मूर्च्छित हो उठे और उस समय दैववश उन सबसे इस प्रकार बोले- 'जाओ, लौटकर न आना। पुन: घोड़े का पता लगाओ। पुत्रो! उस यज्ञ के अश्व को लिये बिना वापस न आना।' पिता का वह संदेश शिरोधार्य करके सगरपुत्रों ने फिर सारी पृथ्वी पर अश्व को ढूंढना आरम्भ किया। तदनन्तर उन वीरों ने एक स्थान पर पृथ्वी में दरार पड़ी देखी।

उस बिल के पास पहुँच कर सगरपुत्रों ने कुदालों और फावड़ों से समुद्र को प्रयत्नपूर्वक खोदना आरम्भ किया। एक साथ लगे हुए सगरकुमारों के खोदने पर सब ओर से विदीर्ण होने वाले समुद्र को बड़ी पीड़ा का अनुभव होता था। सगर पुत्रों के हाथों मारे जाते हुए असुर, नाग, राक्षस और नाना प्रकार के जन्तु बड़े जोर से आर्तनाद करते थे। सैकड़ों और हजारों ऐसे प्राणी दिखायी देने लगे, जिनके मस्तक कट गये थे, शरीर छिन्न-भिन्न हो गये थे, चमड़े छिल गये थे तथा हड्डीयों के जोड़ टूट गये थे। इस प्रकार वरुण के निवासभूत समुद्र की खुदाई करते-करते उनका बहुत समय बीत गया, परंतु वह अश्व कहीं दिखायी नहीं दिया। राजन! तदनन्तर क्रोध में भरे हुए सगरपुत्रों ने समुद्र के पूर्वोत्तर प्रदेश में पाताल फोड़कर प्रवेश किया और वहाँ उस यज्ञिय अश्व को पृथ्वी पर विचरते देखा। वहीं तेज की परम उत्तम राशि महात्मा कपिल बैठे थे, जो अपने दिव्य तेज से उसी प्रकार उद्भासित हो रहे थे, जैसे लपटों से अग्नि। राजन! उस अश्व को देखकर उनके शरीर में हर्षजनित रोमांच हो आया। वे काल से प्रेरित हो क्रोध में भरकर महात्मा कपिल का अनादर करके उस अश्व को पकड़ने के लिए दौड़े। महाराज! तब मुनिश्रेष्‍ठ कपिल कुपित हो उठे।
मुनिप्रवर कपिल वे ही भगवान विष्‍णु हैं, जिन्हें वासुदेव कहते हैं। उन महातेजस्वी ने विकराल आंखें करके अपना तेज उन पर छोड़ दिया और मन्दबुद्धि सगरपुत्रों कों जला दिया। उन्हें भस्म हुआ देख महातपस्वी नारद जी राजा सगर के समीप आये और उनसे सब समाचार निवेदित किया। मुनि के मुख से निकले हुए इस घोर वचन को सुनकर राजा सगर दो घड़ी तक अनमने हो महादेव जी के कथन पर विचार करते रहे। पुत्र की मृत्युजनित वेदना से अत्यन्त दु:खी हो स्वयं ही अपने आपको सान्त्वना दे उन्होंने अश्व को ही ढूंढने का विचार किया। भरतश्रेष्‍ठ! तदनन्तर असमंजस के पुत्र अपने पौत्र अंशुमान को बुलाकर यह बात कही– 'तात! मेरे अमित तेजस्वी साठ हजार पुत्र मेरे ही लिये महर्षि‍ कपिल की क्रोधाग्नि में पड़कर नष्‍ट हो गये। अनध! पुरवासियों के हित की रक्षा रखकर धर्म की रक्षा करते हुए मैंने तुम्हारे पिता को भी त्याग दिया है।'
युधिष्ठिर ने पूछा- तपोधन नृपश्रेष्ठ सगर ने किसलिये अपने दुस्त्यज वीर पुत्र का त्याग किया था, यह मुझे बताइये।
लोमश जी ने कहा- राजन! सगर का वह पुत्र जिसे रानी शैब्या ने उत्पन्न किया था, असमंजस के नाम से विख्यात हुआ। वह जहाँ-तहाँ खेलकूद में लगे हुए पुरवासियों के दुर्बल बालकों के समीप सहसा पहूंच जाता और चीखते-चिल्लाते रहने पर भी उसका गला पकड़कर उन्हें नदी में फेंक देता था। तब समस्त पुरवासी भय और शोक में मग्‍न हो राजा सगर के पास आये और हाथ जोड़े खड़े हो इस प्रकार कहने लगे- 'महाराज! आप शत्रुसेना आदि के भय से हमारी रक्षा करने वाले हैं। अत: असमंजस के घोर भय से आप हमारी रक्षा करें।'

पुरवासियों का यह भयंकर वचन सुनकर नृपश्रेष्‍ठ सगर दो घड़ी तक अनमने होकर बैठे रहे। फिर मन्त्रियों से इस प्रकार बोले- 'आज मेरे पुत्र असमंजस को मेरे घर से बाहर निकाल दो। यदि तुम्हें मेरा प्रिय कार्य करना है तो मेरी इस आज्ञा का शीघ्र पालन होना चाहिये।'
राजन! महाराज सगर के ऐसा कहने पर मन्त्रियों ने शीघ्र वैसा ही किया, जैसा उनका आदेश था। युधिष्ठिर! पुरवासियों के हित चाहने वाले महात्मा सगर ने जिस प्रकार अपने पुत्र को निर्वासित किया था, वह सब प्रसंग मैंने तुम से कह सुनाया। अब महाधनुर्धर अंशुमान से राजा सगर ने जो कुछ कहा, वह सब तुम्हें बता रहा हूँ, मेरे मुख से सुनो।
सगर बोले- 'बेटा! तुम्हारे पिता को त्याग देने से, अन्य पुत्रों की मृत्यु हो जाने से तथा यज्ञसम्बंधी अश्व के न मिलने से मैं सर्वथा संतप्त हो रहा हूँ। अत: पौत्र! यज्ञ में विघ्न पड़ जाने से मैं मोहित और दु:ख से संतप्त हूँ, तुम अश्व को ले आकर नरक से मेरा उद्धार करो।' महात्मा सगर के ऐसा कहने पर अंशुमान बड़े दु:ख से उस स्थान पर गये, जहाँ पृथ्वी विदीर्ण की गयी थी। उन्होंने उसी मार्ग से समुद्र में प्रवेश किया और महात्मा कपिल तथा यज्ञिय अश्व को देखा। तेजोराशि मुनिप्रवर पुराणपुरुष कपिल जी का दर्शन करके अंशुमान ने धरती पर माथा टेककर प्रणाम किया और उनसे अपना कार्य बताया। भरतवंशी महाराज! इससे धर्मात्मा कपिल जी अंशुमान पर प्रसन्न हो गये और बोले- 'मैं तुम्हें वर देने को उद्यत हूँ।' अंशुमान ने पहले तो यज्ञ कार्य की सिद्धि के लिये वहाँ उस अश्व के लिये प्रार्थना की और दूसरा वर अपने पितरों को पवित्र करने की इच्छा से मांगा।
तब मुनिश्रेष्ठ महातेजस्वी कपिल ने अंशुमान से कहा- 'अनध! तुम्हारा कल्याण हो। तुम जो कुछ मांगते हो, वह सब तुम्हें दूंगा। तुम में क्षमा, धर्म और सत्य सब कुछ प्रतिष्‍ठि‍त है। तुम जैसे पौत्र को पाकर राजा सगर कृतार्थ हैं और तुम्हारे पिता तुम्हीं से वस्तुत: पुत्रवान हैं। तुम्हारे ही प्रभाव से सगर के सारे पुत्र जो मेरी क्रोधाग्नि में शलभ की भाँति भस्म हो गये हैं, स्वर्गलोक में चले जायेंगे। तुम्हारा पौत्र भगवान शंकर को संतुष्‍ट करके सगरपुत्रों को पवित्र करने के लिये स्वर्गलोक से यहाँ गंगाजी को ले आयेगा। नरश्रेष्‍ठ! तुम्हारा भला हो। तुम इस यज्ञिय अश्व को ले जाओ। तात! महात्मा सगर का यज्ञ पूर्ण करो।'
महात्मा कपिल के ऐसा कहने पर अंशुमान उस अश्व को लेकर महामना सगर के यज्ञमण्डप में आये और उनके चरणों में प्रणाम करके उनसे सब समाचार निवेदन किया। सगर ने भी स्नेह से अंशुमान का मस्तक सूंघा। अंशुमान ने सगरपुत्रों का विनाश जैसा देखा और सुना था, वह सब बताया, साथ ही यह भी कहा कि यज्ञिय अश्व यज्ञमण्डप में आ गया है। यह सुनकर राजा सगर ने पुत्रों के मरने का दु:ख त्याग दिया और अंशुमान की प्रशंसा करते हुए उस यज्ञ को पूर्ण किया। यज्ञ पूर्ण हो जाने पर सब देवताओं ने सगर का बड़ा सत्कार किया।

कमल के समान नेत्रों वाले सगर ने वरुणालय समुद्र को अपना पुत्र माना और दीर्घ काल तक राज्य शासन करके अन्त में अपने पौत्र अंशुमान पर राज्य का सारा भार रखकर वे स्वर्गलोक को चले गये।
महाराज! धर्मात्मा अंशुमान भी अपने पितामाह सगर के समान ही समुद्र से घि‍री हुई इस वसुधा का पालन करते रहे। उनके एक पुत्र हुआ, जिसका नाम दिलीप था। वह भी धर्म का ज्ञाता था। दिलीप को राज्य देकर अंशुमान भी परलोकवासी हुए।
दिलीप ने जब अपने पितरों के महान संहार का समाचार सुना, तब वे दु:ख से संतप्त हो उठे और उनकी सद्गति का उपाय सोचने लगे। राजा दिलीप ने गंगाजी को इस भूतल पर उतारने के लिये महान प्रयत्न किया। यथाशक्ति चेष्‍टा करने पर भी वे गंगा को पृथ्वी पर उतार न सके।
दिलीप के भगीरथ नाम से विख्यात एक पुत्र हुआ, जो परम कान्तिमान, धर्मपरायण, सत्यवादी और अदोषदर्शी था। सत्यधर्मपरायण महात्मा भगीरथ का राज्याभिषेक करके दिलीप वन में चले गये।
भरतश्रेष्‍ठ! राजा दिलीप तपस्याजनक सिद्धि से संयुक्त हो अन्त काल आने पर वन से स्वर्गलोक को चले गये।

लोमश जी कहते हैं- राजन! महान धनुर्धर महारथी राजा भगीरथ चक्रवर्ती नरेश थे। वे सब लोगों के मन और नेत्रों को आनन्द प्रदान करने वाले थे। नरेश्वर! उन महाबाहु ने जब सुना कि महात्मा कपिल द्वारा हमारे (साठ हजार) पितरों की भयंकर मृत्यु हुई है और वे स्वर्ग प्राप्ति से वंचित रह गये हैं, तब उन्होंने व्‍यथि‍त हृदय से अपना राज्य मंत्री को सौंप दिया और स्वयं हिमालय के शिखर पर तपस्या करने के लिये प्रस्थान किया। नरश्रेष्‍ठ! तपस्या से सारा पाप नष्‍ट करके वे गंगाजी की आराधना करना चाहते थे। उन्होंने देखा कि गिरिराज हिमालय विविध धातुओं से विभूषि‍त नाना प्रकार के शिखरों से अलंकृत है। वायु के आधार पर उड़ने वाले मेघ चारों ओर से उसका अभिषेक कर रहे हैं। अनेकानेक नदियों, निकुंजों, घाटियों और प्रासादों (मन्दिरों) से इसकी बड़ी शोभा हो रही है। गुफाओं और कन्दराओं में छिपे हुए सिंह तथा व्याघ्रों से यह पर्वत सदा सेवित होता है।
भाँति-भाँति के कलरव करते हुए विचित्र अंगों वाले पक्षी, भृंगराज, हंस, चातक, जलमुर्ग, मोर, शतपत्र नामक पक्षी, चक्रवाक, कोकिल, चकोर, असितापांग और पुत्रप्रिय आदि इस पर्वत की शोभा बढ़ाते हैं। वहाँ के रमणीय जलाशयों में पद्मसमूह भरे हुए हैं। सारसों के मधुर कलरव उस पर्वतीय प्रदेश को सुशोभित कर रहे हैं। हिमालय की शिलाओं पर किन्नर और अप्सरायें बैठी हैं। वहाँ के वृक्षों पर चारों ओर से दिग्गजों के दांतों की रगड़ दिखायी देती है। हिमालय के इन शिखरों पर विद्याधरगण विचर रहे हैं। नाना प्रकार के रत्न सब ओर व्याप्त हैं। प्रज्वलित जिह्वा वाले भयंकर विषधर सर्प इस गिरी प्रदेश का सेवन करते हैं। यह शैलराज कहीं तो सुवर्ण के समान उद्भासित होता है, कहीं चांदी के समान चमकता है और कहीं जलराशि के समान काला दिखायी देता है। नरश्रेष्‍ठ भगीरथ उस हिमालय पर्वत पर गये और घोर तपस्या में लग गये। उन्होंने सहस्र वर्षों तक फल, मूल और जल का आहार किया एक हजार दिव्य वर्ष बीत जाने पर महान नदी गंगा ने स्वयं साकार होकर उन्हें प्रत्यक्ष दर्शन दिया। गंगाजी ने कहा- 'महाराज तुम मुझसे क्या चाहते हो, मैं तुम्हें क्या दूँ? नरश्रेष्‍ठ बताओ, मैं तुम्हारी याचना पूर्ण करूँगी।'
राजन! उनके ऐसा कहने पर राजा भगीरथ ने हिमालयनन्दिनी गंगा को हाथ जोड़कर प्रणाम किया और इस प्रकार कहा- 'वरदायिनी महानदी! मेरे पितामह यज्ञसम्बंधी अश्व का पता लगाते हुए कपिल के कोप से यमलोक को जा पहूंचे हैं। वे सब राजा सगर  के पुत्र थे और उनकी संख्या साठ हजार थी। भगवान कपिल के निकट जाकर वे सब-के-सब क्षण भर में भस्म हो गये। इस प्रकार दुर्मृत्यु से मरने के कारण उन्हें स्वर्ग में निवास नहीं प्राप्त हुआ है। महानदी! जब तक तुम अपने जल से उनके भस्म हुए शरीरों को सींच न दोगी, तब तक उन सगरपुत्रों की सद्गति नहीं हो सकती। महानदी! मेरे पितामह सगरकुमारों को स्वर्ग में पहुँचा दो। महानदी! मैं उन्हीं के उद्धार के लिये तुम से याचना करता हूँ।'

लोमश जी कहते हैं– राजन! राजा भगीरथ की यह बात सुनकर विश्ववन्दिता गंगा अत्यन्त प्रसन्न हुईं और उनसे इस प्रकार बोली- 'महाराज! मैं तुम्हारी बात मानूंगी, इसमें संशय नहीं हैं; परंतु आकाश से पृथ्वी पर गिरते समय मेरे वेग को रोकना बहुत कठिन है।
राजन! देवश्रेष्ठ महेश्वर नीलकण्ठ को छोड़कर तीनों लोकों मे कोई भी मेरा वेग धारण नहीं कर सकता।
महाबाहो! तुम तपस्या द्वारा उन्हीं वरदायक भगवान शिव को संतुष्‍ट करो। स्वर्ग से गिरते समय वे ही मुझे अपने मस्तक पर धारण करेंगे।
विश्वभावन भगवान शंकर तपस्या द्वारा आराधना करने पर तुम्हारे पितरों के हित की इच्छा से अवश्य तुम्हारा मनोरथ पूर्ण करेंगे।'
राजन! यह सुनकर महाराज भगीरथ कैलाश पर्वत पर गये और वहाँ उन्होंने तीव्र तपस्या करके कुछ समय के बाद भगवान शंकर को प्रसन्न किया।
नरेश्वर! गंगाजी की प्रेरणा के अनुसार नरश्रेष्ठ भगीरथ ने अपने पितरों को स्वर्गलोक की प्राप्ति कराने के उदेश्य से महादेव जी से गंगाजी के वेग को धारण करने के लिए वर की याचना की।

लोमश जी कहते हैं– राजन! राजा भगीरथ की बात सुनकर देवताओं का प्रिय करने के लिये भगवान शिव ने कहा- 'एवमस्तु' महाभाग! मैं तुम्हारे लिये आकाश से गिरती हुई कल्याणमयी पुण्यस्वरूपा दिव्य देवनदी गंगा को अवश्य धारण करूँगा।' महाबाहो! ऐसा कहकर भगवान शिव भाँति-भाँति के अस्त्र-शस्त्रों से सुसज्जित अपने भयंकर पार्षदों से घि‍रे हुए हिमालय पर आये। वहाँ ठहर कर उन्होंने नरश्रेष्‍ठ भगीरथ से कहा- 'महाबाहो! गिरिराजनन्दिनी महानदी गंगा से भूतल पर उतरने के लिए प्रार्थना करो। नरेश्वर! मैं तुम्हारे पितरों को पवित्र करने के लिए स्वर्ग से उतरती हुई सरिताओं में श्रेष्‍ठ गंगा को सिर पर धारण करूँगा।'
भगवान शंकर की कही हुई बात सुनकर राजा भगीरथ ने एकाग्रचित्त हो प्रणाम करके गंगाजी का चिन्तन किया। राजा के चिन्तन करने पर भगवान शंकर को खड़ा हुआ देख पुण्यसलिता रमणीय नदी गंगा सहसा आकाश से नीचे गिरीं। उन्हें गिरती देख दर्शन के लिए उत्सुक हो महर्षियों सहित देवता, गन्धर्व, नाग और यक्ष वहाँ आ गये। तदनन्तर हिमालयनन्दिनी गंगा आकाश से वहाँ आ गिरीं। उस समय उनके जल में बड़ी-बड़ी भंवरें और तरंगें उठ रही थीं। मत्स्य और ग्राह भरे हुए थे। राजन! आकाश की मेखलारूप गंगा को भगवान शिव ने अपने ललाट देश में पड़ी हुई मोतियों की माला की भाँति धारण कर लिया। महाराज! नीचे गिरती हुई फेनपुंज से व्याप्त हुए जल वाली समुद्रगामिनी गंगा तीन धाराओं में बंटकर हंसों की पंक्तियों के समान सुशोभित होने लगी। वह मतवाली स्त्री की भाँति इस प्रकार आयी कि कहीं तो सर्प शरीर की भाँति कुटिल गति से बहती थी और कहीं-कहीं ऊंचे से नीचे गिरकर चट्टानों से टकराती जाती थी एवं श्वेत वस्त्रों के समान प्रतीत होने वाले फेनपुंज उसे आच्छादित किये हुए थे। कहीं-कहीं वह जल के कलकल नाद से उत्तम संगीत-सा गा रही थी। इस प्रकार अनेक रूप धारण करने वाली गंगा आकाश से गिरी और भूतल पर पहूंच कर राजा भगीरथ से बोली- 'महाराज! रास्ता दिखाओ मैं किस मार्ग से चलूं? पृथ्वीपते! तुम्हारे लिये ही मैं इस भूतल पर उतरी हूँ।'
यह सुनकर राजा भगीरथ जहाँ राजा सगर के पुत्रों के शरीर पड़े थे, वहाँ गंगाजी के पावन जल से उन शरीरों को प्लावित करने के लिए उस स्थान से प्रस्थित हुए। विश्ववन्दित भगवान शंकर गंगाजी को सिर पर धारण करके देवताओं के साथ पर्वतश्रेष्‍ठ कैलाश को चले गये। राजा भगीरथ ने गंगाजी के साथ समुद्र तट पर जाकर वरुणालय समुद्र को बड़े वेग से भर दिया और गंगाजी को अपनी पुत्री बना लिया। तत्पश्चात वहाँ उन्होंने पितरों के लिए जलदान किया और पितरों का उद्धार होने से वे सफल मनोरथ हो गये।
युधिष्ठिर! जिस प्रकार गंगा त्रिपथगा ( स्वर्ग, पाताल और पृथ्वी पर गमन करने वाली) हुई, वह सब प्रसंग मैंने तुम्हें सुना दिया। महाराज! समुद्र को भरने के लिये ही गंगा पृथ्वी पर उतारी गयी थी। राजन! देवताओं ने कालकेय नामक दैत्यौं को जिस प्रकार मार गिराया और कारणवश महात्मा अगस्त्य ने जिस प्रकार समुद्र पी लिया तथा उन्होंने ब्राह्मणों की हत्या करने वाले वातापि नामक दैत्य को जिस प्रकार नष्‍ट किया, वह सब प्रसंग, जिसके वि‍षय में तुमने पूछा था, मैंने बता दिया।

वैशम्पायन जी कहते हैं- भरतश्रेष्‍ठ! तदनन्तर कुन्तीनन्दन युधिष्ठि‍र क्रमश: आगे बढ़ने लगे। उन्होंने पाप और भय का निवारण करने वाली नन्दा और अपरनन्दा- इन दो नदियों की यात्रा की। तत्पश्चात रोग-शोक से रहित हेमकूट पर्वत पर पहुँच कर राजा युधिष्ठि‍र ने वहाँ बहुत-सी अचिन्त्य एवं अद्भुत बातें देखीं। वहाँ वायु का सहारा लिये बिना ही बादल उत्पन्न हो जाते और अपने आप हजारों पत्थर (ओले) पड़ने लगते थे। जिनके मन में खेद भरा होता था, ऐसे मनुष्‍य उस पर्वत पर चढ़ नहीं सकते थे। वहाँ प्रतिदिन हवा चलती ओर रोज-रोज मेघ वर्षा करता था। वेदों के स्वाध्याय की ध्वनि तो सुनायी पड़ती, परंतु स्वाध्याय करने वाले का दर्शन नहीं होता था। सायंकाल और प्रात:काल भगवान अग्निदेव प्रज्वलित दिखायी देते थे। तपस्या में विघ्न डालने वाली मक्खियां वहाँ लोगों को डंक मारती रहती थीं, अत: वहाँ विरक्ति होती और लोग घरों की याद करने लगते थे।
इस प्रकार बहुत-सी अद्भुत बातें देखकर पाण्डुनन्दन युधिष्ठिर ने लोमश जी से पुन: इस अद्भुत अवस्था के विषय में पूछा। युधिष्ठिर ने कहा- 'महातेजस्वी भगवन! इस परम तेजोमय पर्वत पर जो ये आश्चर्यजनक बातें होती हैं, इसका क्या रहस्य है? यह सब विस्तारपूर्क मुझे बताइये।' तब लोमश जी ने कहा- 'शत्रुसूदन! हमने पूर्वकाल में जैसा सुन रखा है, वैसा बताया जाता है। तुम एकाग्रचित्त हो मेरे मुख से इसका रहस्य सुनो।
पहले की बात है, इस ऋषभकूट पर ऋषभ नाम से प्रसिद्ध एक तपस्वी रहते थे। उनकी आयु कई सौ वर्षों की थी। वे तपस्वी होने के साथ ही बड़े क्रोधी थे। उन्होंने दूसरों के बुलाने पर कुपित होकर उस पर्वत से कहा- 'जो कोई यहाँ पर बातचीत करे, उस पर तू ओले बरसा।' इसी प्रकार वायु को भी बुलाकर उन तपस्वी मुनि ने कहा- 'देखो, यहाँ किसी प्रकार का शब्द नहीं होना चाहिये।' तब से जो कोई पुरुष यहाँ बोलता है, उसे मेघ की गर्जना द्वारा रोका जाता है। राजन! इस प्रकार उन महर्षि ‍ने ही ये अदभूत कार्य किये है। उन्होंने क्रोधवश कुछ कार्यों का विधान और कुछ बातों का नि‍षेध कर दिया है।
राजन! यह सुना जाता है कि प्राचीन काल में देवता लोग नन्दा के तट पर आये थे, उस समय उनके दर्शन की इच्छा से बहुतेरे मनुष्‍य सहसा वहाँ आ पहुँचे। इन्द्र आदि देवता उन्हें दर्शन देना नहीं चाहते थे, अत: विघ्नस्वरूप इस पर्वतीय प्रदेश को उन्‍होंने जनसाधारण के लिये दुर्गम बना दिया। कुन्तीनन्दन! तभी से साधारण मनुष्‍य इस पर्वत को देख भी नहीं सकते, चढ़ना तो दूर की बात है। कुन्तीकुमार! जिसने तपस्या नहीं की है, वह मनुष्‍य इस महान पर्वत को न तो देख सकता है और न चढ़ ही सकता है; अत: मौन व्रत धारण करो। उन दिनों सम्पूर्ण देवताओं ने यहाँ आकर उत्तम यज्ञों का अनुष्‍ठान किया था। भारत! उनके ये चिह्न आज भी प्रयत्‍क्ष देखे जाते हैं।

यह दूर्वा कुश के आकार की दिखायी देती है और यह भूमि ऐसी लगती है, मानो इस पर कुश बिछाये गये हों। महाराज! ये वृक्ष भी यज्ञ-यूप के समान जान पड़ते हैं। भारत! आज भी यहाँ देवता तथा ऋषि निवास करते हैं। सायंकाल और प्रात:काल यहाँ उनके द्वारा प्रज्वलित की हुई अग्नि का दर्शन होता है। कुन्तीनन्दन! इस तीर्थ में गोता लगाने वाले मानवों का सारा पाप तत्काल नष्‍ट हो जाता है। अत: कुलश्रेष्‍ठ! तुम अपने भाइयों के साथ यहाँ स्नान करो। नन्दा में गोता लगाने के पश्चात तुम्हें कौशिकी के तट पर चलना होगा, जहाँ महर्षि‍ विश्वामित्र जी ने उत्तम एवं उग्र तपस्या की थी।
वैशम्पायन जी कहते हैं- तदनन्तर राजा युधिष्ठि‍र अपने दल-बल के साथ नन्दा में गोता लगाकर रमणीय एवं शीतलपुण्यमयी कौशिकी के तट पर गये। वहाँ लोमश जी ने कहा– 'भरतश्रेष्‍ठ! यह देवताओं की नदी पुण्यसलिला कौशिकी है और यह विश्वामित्र का रमणीय आश्रम है, जो प्रकाशित हो रहा है। यहीं कश्यपगोत्रीय महात्मा विभाण्ड का 'पुण्य' नामक आश्रम है। इन्हीं के तपस्वी एवं जितेन्द्रिय पुत्र महात्मा ऋष्‍यशृंग हैं, जिन्होंने अपनी तपस्या के प्रभाव से इन्द्र द्वारा वर्षा करवायी थी। उन दिनों देश में घोर अनावृष्‍टि‍ फैल रही थी, वैसे समय मे ऋष्‍यशृंग मुनि के भय से बल और वृत्रासुर के विनाशक देवराज इन्द्र ने उस देश में वर्षा की थी। वे तेजस्वी एवं शक्तिशाली मुनि मृगी के पेट से पैदा हुए थे और कश्यपनन्दन विभाण्डक के पुत्र थे। उन्‍होंने राजा लोमपाद के राज्य में अत्यन्त अद्भुत कार्य किया था। तब वर्षा से खेती अच्छी तरह लहलहा उठी, तब राजा लोमपाद ने अपनी पुत्री शान्ता ऋष्‍यशृंग को ब्याह दी; ठीक उसी तरह, जैसे सूर्यदेव ने अपनी बेटी का ब्रह्माजी के साथ ब्याह किया था।

युधिष्ठिर ने पूछा- भगवन! कश्यपनन्दन विभाण्डक के पुत्र ऋष्‍यशृंग मृगी के पेट से कैसे उत्पन्न हुए? मनुष्‍य का पशुयोनि से संसर्ग करना तो शास्त्र और व्यवहार दोनों ही दृष्‍टि‍यों से विरुद्ध है। ऐसे विरुद्ध योनि-संसर्ग से उत्पन्न हुआ बालक तपस्वी कैसे हो सका? उस बुद्धिमान बालक के भय से बल और वृत्रासुर का विनाश करने वाले देवराज इन्द्र ने अनावृष्टि के समय वर्षा कैसे की। नि‍यम ओर व्रत का पालन करने वाली राजकुमारी भी कैसी थी, जि‍सने मृगस्‍वरूप मुनि‍ का भी मन मोह लि‍या। राजर्षि लोभपाद तो बड़े धर्मात्‍मा सुने गये हैं, फि‍र उनके राज्‍य में इन्‍द्र वर्षा क्‍यों नहीं करते थे। भगवन! ये सब बातें आप वि‍स्‍तारपूर्वक यथार्थरूप से बताइये। मैं महर्षि‍ ऋष्‍यशृंग के चरि‍त्र को सुनना चाहता हूँ।
लोमश जी ने कहा– राजन! ब्रह्मर्षि‍ वि‍भाण्‍डक का अन्‍त:करण तपस्‍या से पवि‍त्र हो गया था। वे प्रजापति‍ के समान तेजस्‍वी और अमोघवीर्य महात्‍मा थे। उनके प्रतापी पुत्र ऋष्‍यशृंग का जन्‍म कैसे हुआ, यह बताता हूँ सुनो। जैसे वि‍भाण्‍डक मुनि‍ परम पूजनीय थे, वैसे ही उनका पुत्र भी बड़ा तेजस्‍वी हुआ। वह बाल्‍यावस्‍था में भी वृद्ध पुरुषों द्वारा सम्‍मानि‍त होता था। कश्‍यपगोत्रीय वि‍भाण्‍डक मुनि‍ देवताओं के समान सुन्‍दर थे। वे एक बहुत बड़े कुण्‍ड में प्रविष्‍ट होकर तपस्‍या करने लगे। उन्‍होंने दीर्घकाल तक महान क्‍लेश सहन कि‍या।

राजन! एक दि‍न जब वे जल में स्‍नान कर रहे थे, उर्वशी अप्‍सरा को देखकर उनका वीर्य स्‍खलि‍त हो गया। उसी समय प्‍यास से व्‍याकुल हुई एक मृगी वहाँ आयी और पानी के साथ उस वीर्य को भी पी गयी। इससे उसके गर्भ रह गया। वह पूर्वजन्‍म में एक देवकन्‍या थी। लोकसृष्‍टा भगवान ब्रह्मा ने उसे यह वचन दि‍या था कि‍ 'तू मृगी होकर एक मुनि‍ को जन्‍म देने के पश्‍चात उस योनि‍ से मुक्‍त हो जायेगी।' ब्रह्माजी की वाणी अमोघ है और दैव के वि‍धान को कोई टाल नहीं सकता, इसलि‍ये वि‍भाण्‍डक के पुत्र महर्षि‍ ऋष्‍यशृंग का जन्‍म मृगी के पेट से हुआ। वे सदा तपस्‍या में संलग्‍न रहकर वन में ही नि‍वास करते थे। राजन! उन महात्‍मा मुनि‍ के सिर पर एक सींग था, इसलि‍ये उस समय उनका ऋष्‍यशृंग नाम प्रसि‍द्ध हुआ।
नरेश्‍वर! उन्‍होंने अपने पि‍ता के सि‍वा दूसरे मनुष्‍य को पहले कभी नहीं देखा था, इसलि‍ये उनका मन सदा स्‍वभाव से ही ब्रह्मचर्य में संलग्‍न रहता था। इन्‍हीं दि‍नों राजा दशरथ के मि‍त्र लोमपाद अंग देश के राजा हुए। उन्‍होंने जान बूझकर एक ब्राह्मण के साथ मि‍थ्‍या व्‍यवहार कि‍या, यह बात हमारे सुनने में आयी है। इसी अपराध के कारण ब्राह्मणों ने राजा लोमपाद को त्‍याग दि‍या था। राजा ने पुरोहि‍त पर मनमाना दोषारोपण कि‍या था, इसलि‍ये इन्द्र ने उनके राज्‍य में वर्षा बन्‍द कर दी। इस अनावृष्‍टि‍ के कारण प्रजा को बड़ा कष्‍ट होने लगा।
युधिष्ठर! तब राजा ने तपस्‍वी, मेधावी और इन्‍द्र से वर्षा करवाने में समर्थ ब्राह्मणों को बुलाकर इस संकट के नि‍वारण का उपाय पूछा। 'वि‍प्रगण! मेघ कैसे वर्षा करे– यह उपाय सोचि‍ये।' उनके पूछने पर मनीषी महात्‍माओं ने अपना अपना वि‍चार बताया। उन्‍हीं ब्राह्मणों में एक श्रैष्‍ठ महर्षि‍ भी थे। उन्‍होंने राजा से कहा– 'राजेन्‍द्र! तुम्‍हारे ऊपर ब्राह्मण कुपि‍त हैं; इसके लि‍ए तुम प्रायश्‍चि‍त करो। भूपाल! साथ ही हम तुम्‍हें यह सलाह देते हैं कि‍ अपने राज्‍य में महर्षि‍ वि‍भाण्‍डक के पुत्र वनवासी ऋष्‍यशृंग को बुलाओ। वे स्‍त्रि‍यों से सर्वथा अपरि‍चि‍त हैं और सदा सरल व्‍यवहार में ही तत्‍पर रहते हैं। महाराज! वे महातपस्‍वी ऋष्‍यशृंग यदि‍ आपके राज्‍य में पदार्पण करें तो तत्‍काल ही मेघ वर्षा करेगा, इस वि‍षय में मुझे तनि‍क भी संदेह नहीं है।' राजन! यह सुनकर राजा लोमपाद अपने अपराध का प्रायश्‍चि‍त करके ब्राह्मणों के पास गये और जब वे प्रसन्‍न हो गये, तब पुन: अपनी राजधानी को लौट आये। राजा का आगमन सुनकर प्रजाजनों को बड़ा हर्ष हुआ। तदनन्‍तर अंगराज मन्‍त्रकुशल मन्‍त्रि‍यों को बुलाकर उनसे सलाह करके एक नि‍श्‍चय पर पहुँच जाने के बाद मुनि‍कुमार ऋष्‍यशृंग को अपने यहाँ ले आने के प्रयत्‍न में लग गये।
राजा के मंत्रि‍ शास्‍त्रज्ञ, अर्थशास्‍त्र के वि‍द्वान और नीति‍नि‍पुण थे। अपनी मर्यादा से कभी च्‍युत न होने वाले नरेश ने उन मन्‍त्रि‍यों के साथ वि‍चार करके एक उपाय जान लि‍या। तत्‍पश्‍चात भूपाल लोमपाद ने दूसरों को लुभाने की सब कलाओं में कुशल प्रधान-प्रधान वेश्‍याओं का बुलाया और कहा- 'तुम लोग कोई उपाय करके मुनि‍कुमार ऋष्‍यशृंग को यहाँ ले आओ। सुन्‍दरि‍यो! तुम लुभाकर उन्‍हें सब प्रकार से सुख सुवि‍धा का वि‍श्‍वास दि‍लाकर मेरे राज्‍य में ले आना।' महाराज की यह बात सुनते ही वेश्‍याओं का रंग फी‍का पड़ गया। वे अचेत-सी हो गयीं। एक ओर तो उन्‍हें राजा का भय था और दूसरी ओर मुनि‍ के शाप से डरी हुई थीं; अत: उन्‍होंने इस कार्य को असम्‍भव बताया। उन सब में एक बूढ़ी स्‍त्री थी। उसने राजा से इस प्रकार कहा- 'महाराज! मैं उन तपोधन मुनि‍कुमार को लाने का प्रयत्‍न करूँगी; परंतु आप यह आज्ञा दें कि‍ मैं इसके लि‍ए मनचाही व्‍यवस्‍था कर सकूं। यदि‍ मेरी इच्‍छा पूर्ण हुई तो मैं मुनि‍पुत्र ऋष्‍यशृंग को यहाँ लाने मैं सफल हो सकूंगी।' राजा ने उसकी इच्‍छा के अनुसार व्‍यवस्था करने की आज्ञा दे दी। साथ ही उसे प्रचुर धन और नाना प्रकार के रत्‍न भी दि‍ये। युधिष्ठर! तदनन्‍तर वह वेश्‍या रूप और यौवन से सम्‍पन्‍न स्‍त्रि‍यों को साथ लेकर शीघ्रतापूर्वक वन की ओर चल दी।

लोमश जी कहते है- भरतनन्‍दन! उस वेश्‍या ने राजा की आज्ञा के अनुसार और बुद्धि‍ से भी उनका कार्य सि‍द्ध करने के लि‍ए नाव पर एक सुन्‍दर आश्रम बनाया। वह आश्रम भाँति‍-भाँति‍ के पुष्‍प और फलों से सुशोभि‍त कृत्रि‍म वृक्षों से घि‍रा हुआ था। उन वृक्षों पर नाना प्रकार के गुल्‍म और लता समूह फैले हुए थे और वे वृक्ष स्‍वादि‍ष्‍ट एवं वांछनीय फल देने वाले थे। उन वृक्षों के कारण वह आश्रम अत्‍यन्‍त रमणीय और परम मनोहर दि‍खायी देता था। वैश्‍या ने उस नाव पर जि‍स सुन्‍दर आश्रम का निर्माण कि‍या था; वह देखने में अद्भुत-सा था। तदनन्‍तर उसने अपनी उस नाव को काश्‍यप गोत्रीय वि‍भाण्‍डक मुनि‍ के आश्रम से थोड़ी दूर पर बांध दि‍या और गुप्‍तचरों को भेजकर यह पता लगा लि‍या कि इस समय वि‍भाण्‍डक मुनि‍ अपनी कुटि‍या से बाहर गये हैं।
तदनन्‍तर वि‍भाण्‍डक मुनि‍ को दूर गया देख उस वेश्‍या ने अपनी परम बुद्धि‍मति‍ पुत्री को, जो उसी की भाँति‍ वेश्‍यावृत्‍ति‍ अपनायी हुई थी, कर्तव्‍य की शि‍क्षा देकर मुनि‍ के आश्रम पर भेजा। वह भी कार्यसाधन में कुशल थी। उसने वहाँ जाकर नि‍रन्‍तर तपस्‍या में लगे रहने वाले ऋषि‍कुमार ऋष्‍यशृंग के समीप उस आश्रम मे पहुँचकर उनको देखा। तत्‍पश्‍चात वेश्‍या ने कहा- 'मुने! तपस्‍वी लोग कुशल से तो हैं न? आप लोगों को पर्याप्‍त फल-मूल तो मि‍ल जाते हैं न? आप इस आश्रम में प्रसन्‍न तो हैं न? मैं इस समय आपके दर्शन के लि‍ये ही यहाँ आयी हूँ। क्‍या तपस्‍वी लोगों की तपस्‍या उत्‍तरोत्‍तर बढ़ रही है? आपके पि‍ता का तेज क्षीण तो नहीं हो रहा है? ब्रह्मन! आप मजे में हैं न? ऋष्‍यशृंग जी! आपके स्‍वाध्‍याय का क्रम चल रहा है न?'
ऋष्‍यशृंग बोले- 'ब्रह्मन! आप अपनी समृद्धि‍ से ज्‍योति‍ की भाँति‍ प्रकाशि‍त हो रहे हैं। मैं आपको अपने लि‍ये वन्‍दनीय मानता हूँ और स्‍वेच्‍छा से धर्म के अनुसार आपके लि‍ये पाद्य-अर्ध्‍य एवं फल-मूल अर्पण करता हूँ। इस कुशासन पर आप सुखपूर्वक बैंठें। इस पर काला मृगचर्म बि‍छाया गया है। इसलि‍ये इस पर बैठने में आराम रहेगा। आपका आश्रम कहाँ है? और आपका नाम क्‍या है? ब्रह्मन! आप देवता के समान यह कि‍स व्रत का आचरण कर रहे हैं।'
वेश्‍या बोली- 'काश्‍यपनन्‍दन! मेरा आश्रम बड़ा मनोहर है। वह इस पर्वत के उस पार तीन योजन की दूरी पर स्‍थि‍त है। वहाँ मेरा जो अपना धर्म है, उसके अनुसार आपको मेरा अभि‍वादन (प्रणाम) नहीं करना चाहि‍ये। मैं आपके दि‍ये हुए अर्ध्‍य और पाद्य का स्‍पर्श नहीं करूंगा। मैं आपके लि‍ये वन्‍दनीय नहीं हूँ। आप ही मेरे वन्‍दनीय हैं। ब्रह्मन! मेरा यह नियम है, जि‍सके अनुसार मुझे आपका आलिंगन करना चाहि‍ये।'
ऋष्‍यशृंग ने कहा- ब्रह्मन! मैं तुम्‍हें पके फल दे रहा हूँ। ये भि‍लावा, आंवले, करूषक (फालसा), इंगुद (हि‍ंगोट), धन्‍वन (धामि‍न) और पीपल के फल प्रस्‍तुत हैं– इन सबका इच्‍छानुसार उपयोग कीजि‍ये।'

लोमश जी कहते हैं- राजन! तदनन्‍तर वेश्‍या ने उन सब फलों को छोड़कर स्‍वयं ऋष्यशृंग को अत्‍यन्‍त सुन्‍दर और अमूल्‍य भक्ष्‍य पदार्थ (फल आदि) दि‍ये। उन परम सरस फलों ने उनकी रुचि को बढ़ाया। साथ ही सुगन्‍धि‍त मालायें तथा वि‍चि‍त्र एवं चमकीले वस्‍त्र प्रदान कि‍ये। इतना ही नहीं, उसने मुनि‍कुमार को अच्‍छी श्रेणी के पेय पि‍लाये, जि‍ससे वे बहुत प्रसन्‍न हुए। वे उसके साथ खेलने ओर जोर-जोर से हँसने लगे। वेश्‍या ऋष्यशृंग के पास ही गेंद खेलने लगी। वह अपने अंगों को मोड़ती हुई फलों के भार से लदी लता की भाँति‍ झुक जाती और ऋष्यशृंग मुनि‍ को बार-बार अपने अंग में भर लेती थी। साथ ही अपने अंगों से उनके अंगों को इस प्रकार दबाती, मानो उनके भीतर समा जायेगी। वहाँ शाल, अशोक और ति‍लक के वृक्ष खूब फूले हुए थे। उनकी डालि‍यों को झुकाकर वह मदोन्मत्त वेश्‍या लज्‍जा का नाट्य-सा करती हुई महर्षि‍ के उस पुत्र को लुभाने लगी।
ऋष्यशृंग की आकृति‍ में कि‍चिंत वि‍कार देखकर उसने बार-बार उनके शरीर को आलिंगन के द्वारा दबाया और अग्‍नि‍होत्र का बहाना बनाकर वह उनके द्वारा देखी जाती हुई धीरे-धीरे वहाँ से चली गर्इ। उसके चले जाने पर उसके अनुराग से उन्‍मत्‍त मुनि‍कुमार ऋष्यशृंग अचेत-से हो गये। उस निर्जन स्‍थान में उनकी मनोवृत्‍ति‍ उसी की ओर लगी रही और वे लम्‍बी साँस खींचते हुए अत्‍यंत व्‍यथि‍त हो उठे। तदनन्‍तर दो घड़ी के बाद हरे-पीले नेत्रों वाले काश्‍यपनन्‍दन वि‍भाण्‍डक मुनि‍ वहाँ आ पहुँचे। वे सि‍र से लेकर पैरों के पाखों तक रोमावलि‍यों से भरे हुए थे। महात्‍मा वि‍भाण्‍डक स्‍वाध्‍यायशील, सदाचारी तथा समाधि‍नि‍ष्‍ट महर्षि‍ थे। नि‍कट आने पर उन्‍होंने पुत्र को अकेला उदासीन भाव से चिन्‍तामग्‍न होकर बैठा देखा। उसके चि‍त्‍त की दशा वि‍परीत थी। वह बार-बार ऊपर की ओर दृष्‍टि‍ कि‍ये उच्‍छवास ले रहा था।
इस दयनीय दशा में पुत्र को देखकर वि‍भाण्‍डक मुनि‍ ने पूछा- 'तात! आज तुम अग्‍नि‍कुण्‍ड में समि‍धाएं क्‍यों नहीं रख रहे हो? क्‍या तुमने अग्‍नि‍होत्र कर लि‍या? स्रुक और स्रुवा आदि‍ यज्ञपात्रों को भली-भाँति‍ शुद्ध करके रखा है न? कहीं ऐसा तो नहीं हुआ कि‍ तुमने हवन के लि‍ये दूध देने वाली गाय का बछड़ा खोल दि‍या हो, जि‍ससे वह सारा दूध पी गया हो। बेटा! आज तुम पहले जैसे दि‍खायी नहीं देते। कि‍सी भारी चि‍न्‍ता में नि‍मग्‍न हो, अपनी सुध-बुध खो बैठे हो। क्‍या कारण है, जो आज तुम अत्‍यंत दीन हो रहे हो। मैं तुमसे पूछता हूं, बताओ, आज यहाँ कौन आया था?'

ऋष्‍यशृंग ने कहा- पि‍ताजी! यहाँ एक जटाधारी ब्रह्मचारी आया था। वह न तो छोटा था और न बहुत बड़ा ही। उसका हृदय बहुत उदार था। उसके शरीर की कान्‍त‍ि सुवर्ण के समान थी और उसकी बड़ी-बड़ी आंखें कमलों के सदृश जान पड़ती थीं। वह स्‍वयं देवताओं के समान सुशोभीत हो रहा था। उसका रूप बड़ा सुन्‍दर था। वह सूर्यदेव की भाँति‍ उद्भासि‍त हो रहा था। उसके नेत्र स्‍वच्‍छ, चमकीले एवं कजरारे थे। वह बड़ा गोरा दि‍खायी देता था। उसकी जटा बहुत लम्‍बी, साफ सुथरी और नीले रंग की थीं। उनसे बड़ी मधुर गन्‍ध फैल रही थी। वे सारी जटाएं एक सुनहरी रस्‍सी से गुंथी हुई थीं। उसके गले में एक ऐसा आश्‍चर्यरूप आभूषण (कण्‍ठा) था, जो आकाश में बि‍जली की भाँति‍ चमक रहा था। उसके गले में नीचे (वक्ष:स्‍थल पर) दो मांसपि‍ण्‍ड थे, जि‍न पर रोएं नहीं उगे थे। वे अत्‍यन्‍त मनोहर जान पड़ते थे।
उस ब्रह्मचारी के नाभिदेश के समीप जो शरीर का मध्‍यभाग था, वह बहुत पतला था और उसका नि‍तम्‍ब भाग अत्‍यन्‍त स्‍थूल था। जैसे मेरे कौपीन के नीचे यह मूंज की मैखला बंधी है, इसी प्रकार उसके कटि‍ प्रदेश में भी एक सोने की मेखला (करधनी) थी, जो उसके चीर के भीतर से चमकती रहती थी। उसकी अन्‍य सब बातें भी अद्भुद एवं दर्शनीय थीं। पैरों में (पायल की) छम-छम की ध्‍वनि‍ बड़ी मधुर प्रतीत होती थी। इसी प्रकार हाथों की कलाइयों में मेरी इस रुद्राक्ष की माला की भाँति‍ उसने दो कलापक (कंगन) बांध रखे थे, उनसे भी बड़ी मधुर ध्‍वनि‍ होती रहती थी। वह ब्रह्मचारी जब तनि‍क भी चलता-फि‍रता या हि‍लता-डुलता था, उस समय आभूषण बड़ी मनोहर झनकार उत्‍पन्‍न करते थे, मानो सरोवर में मतवाले हंस कलरव कर रहें हो। उसके चीर भी अद्भुद दि‍खायी देते थे।
मेरी कौपीन के ये वल्‍कल वस्‍त्र सुन्‍दर नहीं है। उसका मुख भी देखने ही योग्‍य था। उसकी अद्भुद शोभा थी। ब्रह्मचारी की एक-एक बात मन को आनन्‍द-सि‍न्‍धु में नि‍मग्‍न-सा कर देती थी। उसकी वाणी कोकि‍ल के समान थी, जि‍से एक बार सुन लेने पर अब पुन: सुनने के लि‍ये मेरी अन्‍तरात्‍मा व्‍यथि‍त हो उठी है। तात! जैसे माधवमास (वैशाख या वंसत ऋतु) में (सौरभयुक्‍त मलय) समीर से सेवि‍त वन-उपवन की शोभा होती है, उसी प्रकार पवनदेव से सेवि‍त वह ब्रह्मचारी उत्‍तम एवं पवि‍त्र गन्‍ध से सुवासि‍त और सुशोभि‍त हो रहा था। उसकी जटा सटी हुई और अच्‍छी प्रकार से बंधी हुई थी, जो ललाट प्रदेश में दो भागों में वि‍भक्‍त थी; कि‍न्‍तु बराबर नहीं थी। उसके कुण्‍डलमण्‍डि‍त कान सुन्‍दर एवं वि‍चि‍त्र चक्रवाकों से घि‍रे हुए से जान पड़ते थे। उसके पास एक वि‍चि‍त्र गोलाकार फल (गेंद) था, जि‍स पर वह अपने दाहि‍ने हाथ से आघात करता था। वह फल (गेंद) पृथ्‍वी पर जाकर बार-बार ऊँचे की ओर उछालता था। उस समय उसका रूप अद्भुद दि‍खायी देता था।

उस फल (गेंद) को मारकर वह चारों ओर घूमने लगता था, मानो वृक्ष हवा का झोंका खाकर झूम रहा हो। तात! देवपुत्र के समान उस ब्रह्मचारी को देखते समय मेरे हृदय में बड़ा प्रेम और आनन्‍द उमड़ रहा था और मेरी उसके प्रति‍ आसक्‍ति‍ हो गयी है। वह बार-बार मेरे शरीर का आलि‍ंगन करके मेरी जटा पकड़ लेता और मेरे मुख को झुकाकर उस पर अपना मुख रख देता था, इस प्रकार मुख से मुख मि‍लाकर उसने एक ऐसा शब्‍द कि‍या, जि‍सने मेरे हृदय में अत्‍यन्‍त आनन्‍द उत्‍पन्‍न कर दि‍या। मैंने जो पाद्य अर्पण कि‍या, उसको उसने बहुत महत्‍व नहीं दि‍या।
मेरे दि‍ये हुए ये फल भी उसने स्‍वीकार नहीं कि‍ये और मुझसे कहा- ‘मेरा ऐसा ही नि‍यम है।‘ साथ ही उसने मेरे लि‍ये दूसरे-दूसरे फल दि‍ये। मैंने उसके दि‍ये हुए जि‍न फलों का उपयोग कि‍या है, उनके समान रस हमारे इन फलों में नहीं है। उन फलों के छि‍लके भी ऐसे नहीं थे, जैसे इन जंगली फलों के हैं। इन फलों के गूदे जैसे हैं, वैसे उसके दि‍ये फलों के नहीं थे (वे सर्वथा वि‍लक्षण थे)। उदारता के मूर्ति‍मान स्‍वरूप उस ब्रह्मचारी ने मुझे पीने के लि‍ये अत्‍यन्त स्‍वादि‍ष्‍ट जल भी दि‍या था। उस जल को पीते ही मेरे हर्ष की सीमा न हरी। मुझे यह धरती डोलती-सी जान पड़ने लगी।
वे वि‍चि‍त्र सुगन्‍धि‍त मालाएं उसी ने रेशमी डोरों से गूंथ कर बनायी थीं, जि‍न्‍हें यहाँ बि‍खेरकर तपस्‍या से प्रकाशि‍त होने वाला वह ब्रह्मचारी अपने आश्रम को चला गया था। उसके चले जाने से मैं अचेत हो गया हूँ। मेरा शरीर जलता-सा जान पड़ता है। मैं चाहता हूँ, शीघ्र उसके पास ही चला जाऊँ अथवा वही यहाँ नि‍त्‍य मेरे पास रहे।
पि‍ताजी! मैं उसी के पास जाता हूँ, देखूँ, उसकी ब्रह्मचर्य की साधना कैसी है? वह आर्य धर्म का पालन करने वाला ब्रह्मचारी जि‍स प्रकार तप करता है, उसके साथ रहकर में भी वैसी ही तपस्या करना चाहता हूँ। वैसा ही तप करने की इच्‍छा मेरे हृदय में भी है। यदि‍ उसे नही देखूंगा तो मेरा यह चि‍त्‍त संतप्‍त होता रहेगा।'

वि‍भाण्‍डक ने कहा- बेटा! इस प्रकार अद्भुत दर्शनीय रूप धारण करके तो राक्षस ही इस वन में वि‍चरा करते हैं। ये अनुपम पराक्रमी और मनोहर रूप धारण करने वाले होते हैं तथा ऋषि‍-मुनि‍यों की तपस्या में सदा वि‍घ्‍न डालने का ही उपाय सोचते रहते हैं। तात! वे मानोहररूपी राक्षस नाना प्रकार के उपायों द्वारा मुनि‍ लोगों को प्रलोभन में डालते रहते हैं। फि‍र वे ही भयानक रूप धारण करके वन में नि‍वास करने वाले मुनि‍यों को आनन्‍दमय लोकों से नीचे गि‍रा देते हैं। अत: जो साधू पुरुषों को मि‍लने वाले पुण्‍य लोकों को पाना चाहते हैं, वह मुनि‍ मन को संयम में रखकर उन राक्षसों का (जो मोहक रूप बनाकर धोखा देने के लि‍ये आते हैं) कि‍सी प्रकार सेवन न करे। वे पापाचारी नि‍शाचर तपस्‍वी मुनि‍यों के तप में वि‍घ्‍न डालकर प्रसन्‍न होते हैं, अत: तपस्‍वी को चाहि‍ये कि वह उनकी ओर आंख उठाकर देखे ही नहीं। वत्‍स! जि‍से तुम जल समझते थे, वह मद्य था। वह पापजनक और अपेय है, उसे कभी नहीं पीना चाहि‍ये। दुष्‍ट पुरुष उसका उपयोग करते हैं तथा ये वि‍चि‍त्र, उज्ज्वल और सुगन्‍धि‍त पुष्‍प मालायें भी मुनि‍यों के योग्‍य नहीं बतायी गयी हैं। ऐसी वस्‍तुएं लाने वाले राक्षस ही हैं।‘
ऐसा कहकर वि‍भाण्‍डक मुनि‍ ने पुत्र को उससे मि‍लने-जुलने से मना कर दि‍या और स्‍वयं उस वेश्‍या की खोज करने लगे। तीन दि‍नों तक ढूँढने पर भी जब वे उसका पता न लगा सके, तब आश्रम पर लौट आये। जब काश्‍यपनन्‍दन वि‍भाण्‍डक मुनि‍ आश्रम से पुन: वि‍धि के अनुसार फल लाने के लि‍ए वन में गये, तब वह वेश्‍या ऋष्‍यशृंग मुनि‍ को लुभाने के लि‍ए फि‍र उनके आश्रम पर आयी। उसे देखते ही ऋष्‍यशृंग मुनि‍ हर्ष-वि‍भोर हो उठे और घबराकर तुरंत उसके पास दौड़ गये। नि‍कट जाकर उन्‍होंने कहा- ‘ब्रह्मन! मेरे पि‍ताजी जब तक लौटकर नहीं आते, तभी तक मैं और आप-दोनों आपके आश्रम की ओर चल दें।'
राजन! तदनन्‍तर वि‍भाण्‍डक मुनि‍ के इकलौते पुत्र को युक्‍ति‍ से नाव में ले जाकर वेश्‍या ने नाव खोल दी। फि‍र सभी युवति‍यां भाँति‍-भाँति‍ के उपायों द्वारा उनका मनोरंजन करती हुईं अंगराज के समीप आयीं। नावि‍कों द्वारा संचालि‍त उस अत्‍यन्‍त उज्जवल नौका को जल से बाहर नि‍कालकर राजा ने एक स्‍थान पर स्‍थापि‍त कर दि‍या और जि‍तनी दूरी से वह नौकागत आश्रम दि‍खायी देता था, उतनी दूरी के वि‍स्तृत मैदान में उन्‍होंने ऋष्‍यशृंग मुनि‍ के आश्रम जैसे ही एक वि‍चि‍त्र वन का निर्माण करा दि‍या, जो 'नाव्‍याश्रम’ के नाम से प्रसि‍द्ध हुआ। राजा लोमपाद ने वि‍भाण्‍डक मुनि‍ के इकलौते पुत्र को महल के भीतर रनवास में ठहरा दि‍या और देखा, सहसा उसी क्षण इन्द्रदेव ने वर्षा आरम्‍भ कर दी तथा सारा जगत जल से परि‍पूर्ण हो गया। लोमपाद की मनोकामना पूरी हुई। उन्‍होंने प्रसन्‍न होकर अपनी पुत्री शान्ता ऋष्यशृंग मुनि‍ को ब्‍याह दी और वि‍भाण्‍डक मुनि‍ के क्रोध के नि‍वारण का भी उपाय कर दि‍या। जि‍स रास्‍ते से महर्षि‍ आने वाले थे, उसमें स्‍थान-स्‍थान पर बहुत-से गाय-बैल रखवा दि‍ये और कि‍सानों द्वारा खेतों की जुताई आरम्‍भ करा दी।

राजा ने वि‍भाण्‍डक मुनि‍ के आगमन पथ में बहुत-से पशु तथा वीर पशुरक्षक भी नि‍युक्‍त कर दि‍ये और सबको यह आदेश दे दि‍या कि जब पुत्र की अभि‍लाषा रखने वाले महर्षि‍ वि‍भाण्‍डक तुम से पूछें, तब हाथ जोड़कर उन्‍हें इस प्रकार उत्‍तर देना- ‘ये सब आपके पुत्र के ही पशु हैं, ये खेत भी उन्‍हीं के जोते जा रहे हैं। महर्षे! आज्ञा दें, हम आपका कौन-सा प्रि‍य कार्य करें। हम सब लोग आपके आज्ञापालक दास हैं।'
इधर प्रचण्‍ड कोपधारी महात्‍मा वि‍भाण्‍डक फल-मूल लेकर अपने आश्रम में आये। वहाँ बहुत खोज करने पर भी जब अपना पुत्र उन्‍हें दि‍खायी न दि‍या, तब वे अत्‍यन्त क्रोध में भर गये। कोप से उनका हृदय वि‍दीर्ण-सा होने लगा। उनके मन में यह संदेह हुआ कि‍ कहीं राजा लोमपाद की तो यह करतूत नहीं है। तब वे चम्‍पानगरी की ओर चल दि‍ये, मानो अंगराज को उनके राष्ट्र और नगर सहि‍त जला देना चाहते हों। थककर भूख से पीड़ि‍त होने पर वि‍भाण्‍डक मुनि‍ सायंकाल में उन्‍हीं समृद्धि‍शाली गोष्‍ठों में गये। गोपगणों ने उनकी वि‍धिपूर्वक पूजा की। वे राजा की भाँति‍ सुख-सुवि‍धा के साथ वहीं रातभर रहे।
गोपगणों से अत्‍यनत सत्‍कार पाकर मुनि‍ ने पूछा- ‘तुम कि‍सके गोपालक हो?' तब उन सबने नि‍कट आकर कहा- ‘यह सारा धन आपके पुत्र का ही है’। देश-देश में सम्‍मानि‍त हो वे ही मधुर वचन सुनते-सुनते मुनि‍ का रजोगुणजनि‍त अत्‍यधि‍क क्रोध बि‍ल्‍कुल शान्‍त हो गया। वे प्रसन्‍नतापूर्वक राजधानी में जाकर अंगराज से मि‍ले। नरश्रेष्‍ठ लोमपाद से पूजि‍त हो मुनि‍ ने अपने पुत्र को उसी प्रकार ऐश्‍वर्य सम्‍पन्‍न देखा, जैसे देवराज इन्द्र स्‍वर्गलोक में देखे जाते हैं। पुत्र के पास ही उन्‍होंने बहू शान्ता को भी देखा, जो वि‍द्युत के समान उद्भासि‍‍त हो रही थी। अपने पुत्र के अधि‍कार में आये हुए ग्राम, घोष और बहू शान्‍ता को देखकर उनका महान कोप शान्‍त हो गया।
युधि‍ष्ठिर! उस समय वि‍भाण्‍डक मुनि‍ ने राजा लोमपाद पर बड़ी कृपा की। सूर्य और अग्‍नि‍ के समान प्रभावशाली महर्षि‍ ने अपने पुत्र को वहाँ छोड़ दि‍या और कहा- ‘बेटा! पुत्र उत्‍पन्‍न हो जाने पर इन अंगराज के सारे प्रि‍य कार्य सि‍द्ध करके फि‍र वन में ही आ जाना।' ऋष्‍यशृंग ने पि‍ता की आज्ञा का अक्षरश: पालन कि‍या। अन्‍त में पुन: उसी आश्रम में चले गये, जहाँ उनके पि‍ता रहते थे। नरेन्‍द्र! शान्‍ता उसी प्रकार अनुकूल रहकर उनकी सेवा करती थी, जैसे आकाश में रोहि‍णी चन्‍द्रमा की सेवा करती है अथवा जैसे सौभग्‍यशालि‍नी अरुन्धती वसि‍ष्ठ जी की, लोपामुद्रा अगस्त्य जी की, दमयन्ती नल की तथा शची वज्रधारी इन्द्र की सेवा करती हैं। युधि‍ष्‍ठि‍र! जैसे नारायणी इन्‍द्रसेना सदा महर्षि‍ मुद्गल के अधीन रहती थी तथा पाण्‍डुनन्‍दन! जैसे सीता महात्‍मा दशरथनन्‍दन श्रीराम के अधीन रही हैं और द्रौपदी सदा तुम्‍हारे वश में रहती आयी है, उसी प्रकार शान्‍ता भी सदा अधीन रहकर वनवासी ऋष्‍यशृंग की प्रसन्‍नतापूर्वक सेवा करती थी। उनका यह पुण्‍यमय आश्रम, जो पवि‍त्र कीर्ति‍ से युक्‍त है, इस महान कुण्‍ड की शोभा बढ़ाता हुआ प्रकाशि‍त हो रहा है। राजन! यहाँ स्‍नान करके शुद्ध एवं कृतकृत्‍य होकर अन्‍य तीथों की यात्रा करो।
वैशम्‍पायन जी कहते है- जनमेजय! तदनन्‍तर पाण्‍डुनन्‍दन युधिष्ठर ने कौशि‍की नदी के तटवर्ती सभी तीर्थों और मन्‍दि‍रों की क्रमश: यात्रा की। राजन! उन्‍होंने गंगासागर संगमतीर्थ में समुद्र तट पर पहुँचकर पांच सौ नदि‍यों के जल में स्‍नान कि‍या। भारत! तत्‍पश्‍चात वीर भूपाल युधि‍ष्‍ठि‍र अपने भाइयों के साथ कलि‍गं देश (उड़ीसा) में गये।
तब लोमश जी ने कहा- कुन्‍तीकुमार! यह कलि‍गं देश है, जि‍समें वैतरणी नदी बहती है। जहाँ धर्म ने भी देवताओं की शरण में जाकर यज्ञ कि‍या था। यह पर्वतमालाओं से सुशोभि‍त वैतरणी का वही उत्‍तर तट है, जहाँ यज्ञ का आयोजन कि‍या गया था। बहुत-से ऋषि‍-मुनि‍ तथा ब्राह्मण लोग सदा इस उत्‍तर तट का सेवन करते आये हैं।। स्‍वर्गलोक की प्राप्‍ति‍ करने वाले पुण्‍यात्‍मा मनुष्‍य के लि‍ये यह स्‍थान ‘देवयान’ मार्ग के समान है। प्राचीन काल में ऋषि‍यों तथा अन्‍य लोगों ने भी यहाँ बहुत-से यज्ञों का अनुष्‍ठान कि‍या था। राजेन्‍द्र! यहीं रुद्रदेव ने यज्ञ में पशु को ग्रहण कर लि‍या था। उस पशु को ग्रहण करके उन्‍होंने कहा- ‘यह तो मेरा हि‍स्‍सा है’। भरतश्रेष्‍ठ! पशु का अपहरण हो जाने पर देवताओं ने उनसे कहा- ‘आप दूसरों के धन से द्रोह न करें (दूसरों के हि‍स्‍से को न लें), धर्म के साधनभूत समस्‍त यज्ञभागों को लेने की इच्‍छा न करें।' यों कहकर उन्‍होंने कल्‍याणमय वचनों द्वारा भगवान रुद्र का स्‍तवन कि‍या और इष्‍टि‍ द्वारा उन्‍हें तृप्‍त करके उस समय उनका वि‍शेष सम्‍मान कि‍या। तब वे उस पशु को वहीं छोड़कर देवयान मार्ग से चले गये।
युधि‍ष्‍ठि‍र! यज्ञ में भगवान रुद्र की भागपरम्‍परा का बोधक एक श्‍लोक है, उसे बताता हूं, सुना- ‘देवताओं ने रुद्रदेव के भय से उनके लि‍ये शीघ्र ही सब भागों की अपेक्षा उत्‍तम एवं सनातन भाग देने का संकल्‍प कि‍या’। जो मनुष्‍य यहाँ इस गाथा का गान करते हुए वैतरणी के जल का स्‍पर्श करता है, उसकी दृष्‍टि‍ में देवयान मार्ग प्रकाशि‍त हो जाता है।
वैशम्‍पान जी कहते है- राजन! तदनन्‍तर महान भागयशाली समस्‍त पाण्‍डवों और द्रौपदी ने वेतरणी के जल में उतरकर अपने पि‍तरों का तर्पण कि‍या। उस समय युधिष्ठर बोले- लोमश जी! देखि‍ये, इस वैतरणी नदीं में वि‍धि‍पूर्वक स्‍नान करने से मुझे तपोबल प्राप्‍त हुआ है, जि‍सके प्रभाव से मैं मानवीय वि‍षयों से दूर हो गया हूँ। सुव्रत! आपकी कृपा से इस समय मुझे सम्‍पूर्ण लोकों का दर्शन हो रहा है। यह तप और स्‍वाध्‍याय में लगे हुए महात्‍मा वैखानस ऋषि‍यों का शब्‍द है।
लोमश जी ने कहा- राजा युधि‍ष्‍ठि‍र! जहाँ से आती हुई इस ध्‍वनि‍ को तुम सुन रहे हो, वह स्‍थान यहाँ से तीन लाख योजन दूर है; अत: अब चुप रहो। राजन! यह ब्रह्माजी का दि‍व्‍य वन प्रकाशि‍त हो रहा है; राजेन्‍द्र! यहीं प्रतापी वि‍श्वकर्मा ने यज्ञ कि‍या है। उस यज्ञ में ब्रह्माजी ने पर्वत और वनप्रान्‍त सहि‍त सारी पृथ्‍वी महात्‍मा कश्यप को दक्षि‍णा रूप में दे दी थी।

कुन्‍तीकुमार! उनके द्वारा अपना दान होते ही पृथ्‍वी बहुत दु:खी हो गयी और कुपि‍त हो लोकनाथ प्रभु ब्रह्मा से इस प्रकार बोली- ‘भगवन! आप मुझे कि‍सी मनुष्‍य को न सौंपें। यदि‍ मुझे मनुष्‍य को सौंपेंगे तो वह व्‍यर्थ होगा, क्‍योंकि‍ मैं अभी रसातल को चली जाऊँगी।' राजन! पृथ्‍वी देवी को वि‍षाद करती देख महर्षि‍ भगवान कश्यप ने प्रार्थना द्वारा उन्‍हें प्रसन्‍न कि‍या। पाण्‍डुनन्‍दन! उनकी तपस्‍या से प्रसन्‍न हुई पृथ्‍वी पुन: जल से उपर उठकर वेदी के रूप में स्‍थि‍त हो गयी। राजन! वह पृथ्‍वी देवी ही यहाँ इस मि‍ट्टी की देवी के रूप में प्रकाशि‍त हो रही है। महाराज! इस पर आरूढ़ हो तुम बल पराक्रम से सम्‍पन्‍न हो जाओगे।
युधिष्ठिर! वही यह वेदीस्‍वरूपा पृथ्‍वी समुद्र का आश्रय लेकर स्‍थि‍त है; तुम्‍हारा कल्‍याण हो। तुम अकेले ही इस पर चढ़कर समुद्र को पार करो। मैं तुम्‍हारे लि‍ये स्‍वस्‍ति‍वाचन करूंगा, जि‍ससे तुम आज इस वेदी पर चढ़ सको; अजमीढकुलनन्‍दन! नहीं तो मनुष्‍य के द्वारा स्‍पर्श हो जाने पर यह वेदी समुद्र में प्रवेश कर जाती है। (समुद्र में स्‍नान करते समय उसकी प्रार्थना के लि‍ये नि‍म्‍नांकि‍त मन्‍त्र का उच्‍चारण करना चाहि‍ये-) जि‍नमें यह सम्‍पूर्ण वि‍श्‍व लीन होता है तथा जो सबसे श्रेष्‍ठ है, उन भगवान वि‍ष्णु को नमस्‍कार है। देवेश्‍वर! आप खारे समुद्र में नि‍वास करें। हे समुद्र! अग्‍नि‍, मि‍त्र (सूर्य) और दि‍व्‍य जल- ये सब तुम्‍हारी योनि‍ (उत्‍पति‍ कारण) हैं। तुम सर्वव्‍यापी परमात्‍मा के रेतस (वीर्य या शक्‍ति‍) हो और तुम्हीं अमृत की उत्‍पति‍ के स्‍थान हो।
पाण्‍डुनन्‍दन! इस सत्‍य वाक्‍य का उच्‍चारण करते हुए तुम शीघ्रतापूर्वक इस वेदी पर आरूढ़ हो जाओ। हे महासागर! अग्‍नि‍ तुम्‍हारी योनि‍ (कारण) है और यज्ञ शरीर है, तुम भगवान वि‍ष्‍णु की शक्‍ति‍ के आधार और मोक्ष के साधन हो। पाण्‍डुपुत्र! इस सत्‍य वचन को बोलते हुए नदि‍यों के स्‍वामी समुद्र में स्‍नान करना चाहि‍ये। कुरुश्रेष्ठ! जल का स्‍वामी समुद्र देवताओं का अधि‍ष्‍ठान है। कुन्‍तीनन्‍दन! ऊपर बतायी हुई रीति के सिवा, दूसरे किसी प्रकार से इस महासागर का कुश के अग्रभाग द्वारा भी स्‍पर्श नहीं करना चाहि‍ये।
वेशम्‍पायन जी कहते हैं- जनमेजय! तदनन्‍तर लोमश जी के स्‍वस्‍ति‍वाचन करने के पश्‍चात महात्‍मा राजा युधिष्ठिर ने उनकी बतायी हुई सारी वि‍धि‍यों का पालन करते हुए समुद्र में स्‍नान करने के लि‍ए प्रवेश कि‍या। इसके बाद महेन्‍द्र पर्वत पर जाकर रात्रि‍ बि‍तायी।

वैशम्पायन जी कहते है- जनमेजय! उस पर्वत पर एक रात निवास करके भाइयों सहित राजा युधिष्ठिर ने तपस्वी मुनियों का बहुत सत्कार किया। लोमश जी ने युधिष्ठिर से उन सभी तपस्वी महात्माओं का परिचय कराया। उनमें भृगु, अंगिरा, वसिष्ठ तथा कश्यप गोत्र के अनेक संत महात्मा थे। उन सबसे मिलकर राजर्षि‍ युधिष्ठि‍र ने हाथ जोड़कर उन्हें प्रणाम किया और परशुराम जी के सेवक वीरवर अकृतव्रण से पूछा- ‘भगवन परशुराम जी इन तपस्वी महात्माओं को कब दर्शन देंगे? उसी निमित्त से मैं भी उन भगवन भार्गव का दर्शन करना चाहता हूँ।'
अकृतव्रण ने कहा- राजन! आत्मज्ञानी परशुराम जी को पहले ही यह ज्ञात हो गया था कि आप आ रहे हैं। आप पर उनका बहुत प्रेम है, अत: वे शीध्र ही आपको दर्शन देंगे। ये तपस्वी लोग प्रत्येक चतुर्दशी ओर अष्‍टमी को परशुराम जी का दर्शन करते हैं। आज की रात बीत जाने पर कल सबेरे चतुर्दशी हो जायेगी।
युधिष्ठिर ने पूछा- मुने! आप महाबली परशुराम जी के अनुगत भक्त हैं। उन्होंने पहले जो-जो कार्य किये हैं, उन सबको आपने प्रयत्‍क्ष देखा है। अत: हम आपसे जानना चाहते हैं कि परशुराम जी ने किस प्रकार ओर किस कारण से समस्त क्षत्रियों को युद्ध में पराजित किया था। आप वह वृत्तांत आज मुझे बताइये।
अकृतव्रण ने कहा- भरतकुलभुषण नृपश्रेष्‍ट युधिष्ठिर! भृगुवंशी परशुराम जी की कथा बहुत बड़ी और उत्तम है, मैं आपसे उसका वर्णन करूँगा। भारत! जमदग्रिकुमार परशुराम तथा हैहयराज कार्तवीर्य का चरित्र देवताओं के तुल्य है। पाण्डुनन्दन! परशुराम जी ने अर्जुन नाम से प्रसिद्ध जिस हैहयराज कार्तवीर्य का वध किया था, उसके एक हजार भुजाएं थीं। पृथ्वीपते! श्रीदत्तात्रेय जी की कृपा से उसे एक सोने का विमान मिला था और भूतल के सभी प्राणीयों पर उसका प्रभुत्व था। महामना कार्तवीर्य के रथ की गति को कोई भी रोक नहीं सकता था। उस रथ और वर के प्रभाव से शक्ति सम्पन्न हुआ कार्तवीर्य अर्जुन सब ओर घूमकर सदा देवताओं, यक्षों तथा ऋषि‍यों को रौंदता फिरता था और सम्पूर्ण प्राणीयों को भी सब प्रकार से पीड़ा देता था। कार्तवीर्य का ऐसा अत्याचार देख देवता तथा महान व्रत का पालन करने वाले ऋषि‍ मिलकर दैत्यों का विनाश करने वाले सत्यपराक्रमी देवाधिदेव भगवान विष्णु के पास जा इस प्रकार बोले- ‘भगवन! आप समस्त प्राणीयों की रक्षा के लिए कृतवीर्यकुमार अर्जुन का वध कीजिये।‘
एक दिन शक्तिशाली हैहयराज ने दिव्य विमान द्वारा शची के साथ क्रीड़ा करते हुए देवराज इन्द्र पर आक्रमण किया। भारत! तब भगवान विष्‍णु ने कार्तवीर्य अर्जुन का नाश करने के सम्बंध में इन्द्र के साथ विचार-विनिमय किया। समस्त प्राणीयों के हित के लिये जो कार्य करना आवश्यक था, उसे देवेन्द्र ने बताया। तत्पश्चात विश्ववन्दित भगवान विष्‍णु ने वह सब कार्य करने की प्रतिज्ञा करके अत्यन्त रमणीय बदरीतीर्थ की यात्रा की, जहाँ उनका अपना ही विस्तृत आश्रम था।

इसी समय इस भूतल पर कान्यकुब्ज देश में एक महाबली महाराज शासन करते थे, जो गाधि के नाम से विख्यात थे। वे राजधानी छोड़कर वन में गये और वहीं रहने लगे। उनके वनवास काल में ही एक कन्या उत्पन्न हुई, जो अप्सरा के समान सुन्दरी थी। भारत! विवाह योग्य होने पर भृगुपुत्र ऋचीक मुनि ने उसका वरण किया। उस समय राजा गाधि ने कठोर व्रत का पालन करने वाले ब्रह्मर्षि‍ ऋचीक से कहा- ‘दिजश्रेष्‍ठ! हमारे कुल में पूर्वजों ने जो कुछ शुल्क लेने का नियम चला रखा है, उसका पालन करना हम लोगों के लिए भी उचित है। अत: आप यह जान लें, इस कन्या के लिए एक सहस्र वेगशाली अश्व शुल्क रूप में देने पड़ेंगे, जिनके शरीर का रंग तो सफेद और पीला मिला हुआ-सा और कान एक ओर से काले रंग के हों। भृगुनन्दन! आप कोई निन्दनीय तो हैं नहीं, यह शुल्क चुका दीजिये, फिर आप जैसे महात्मा को में अवश्य अपनी कन्या ब्याह दूंगा’।
ऋचीक बोले- राजन! मैं आपको एक ओर से श्याम कर्ण वाले पाण्डु रंग के वेगशाली अश्व एक हजार की संख्या में अर्पित करूँगा। आपकी पुत्री मेरी धर्मपत्नी बने।
अकृतव्रण कहते हैं- राजन! इस प्रकार शुल्क देने की प्रतिज्ञा करके ऋचीक मुनि ने वरुण के पास जाकर कहा- ‘ देव! मुझे शुल्क में देने के लिए एक हजार ऐसे अश्व प्रदान करें, जिनके शरीर का रंग पाण्डुर और कान एक ओर से श्याम हों। साथ ही वे सभी अश्व तीव्रगामी होने चाहिये।‘ उस समय वरुण ने उनकी इच्छा के अनुसार एक हजार श्याम कर्ण के घोड़े दे दिये। जहाँ वे श्याम कर्ण के घोड़े प्रकट हुए थे, वह स्थान अश्वतीर्थ नाम से विख्यात हुआ। तत्पश्चात राजा गाधि ने शुल्क रूप में एक हजार श्याम कर्ण घोड़े प्राप्त करके गंगातट पर कान्यकुब्ज नगर में ऋचीक मुनि को अपनी पुत्री सत्यवती ब्याह दी। उस समय देवता बराती बने थे। देवता उन सबको देखकर वहाँ से चले गये। विप्रवर ऋचीक ने धर्मपूर्वक सत्यवती को पत्नी के रूप में प्राप्त करके उस सुन्दरी के साथ अपनी इच्छा के अनुसार सुखपूर्वक रमण किया।
राजन! विवाह करने के पश्चात पत्नी सहित ऋचीक को देखने के लिए महर्षि‍ भृगु उनके आश्रम पर आये अपने श्रेष्‍ठ पुत्र को विवाहित देखकर वे बड़े प्रसन्न हुए। उन दोनों पति-पत्नि ने पवित्र आसन पर विराजमान देववृन्दवन्दित गुरु (पिता एवं श्वसुर) का पूजन किया और उनकी उपासना में संलग्न हो वे हाथ जोड़े खड़े रहे। भगवान भृगु ने अत्यन्त प्रसन्न होकर अपनी पुत्रवधु से कहा- ‘सौभाग्यवती बहु! कोई वर मांगो, मैं तुम्हारी इच्छा के अनुरूप वर प्रदान करूँगा’। सत्यवती ने श्वसुर को अपने और अपनी माता के लिये पुत्र-प्राप्ति का उद्देश्‍य रखकर प्रसन्न किया। तब भृगु जी ने उस पर कृपादृष्‍टि‍ की। भृगु जी बोले- 'बहू! ऋतुकाल में स्नान करने के पश्चात तुम और तुम्हारी माता पुत्र प्राप्ति के उद्देश्य से दो भिन्न-भिन्न वृक्षों का आलिगंन करो। तुम्हारी माता पीपल का और तुम गूलर का आलिंगन करना।'

'भद्रे! मैंने विराट पुरुष परमात्मा का चिन्तन करके तुम्हारे और तुम्हारी माता के लिये यत्नपूर्वक दो चरु तैयार किये हैं। तुम दोनों प्रयन्तपूर्वक अपने-अपने चरु का भक्षण करना।' ऐसा कहकर भृगु अन्तर्धान हो गये। इधर सत्यवती और उसकी माता ने वृक्षों के आलिंगन और चरु-भक्षण में उलट-फेर कर दिया।
तदनन्तर बहुत दिन बीतने पर भगवान भृगु अपनी दिव्य ज्ञानशक्ति से सब बातें जानकर पुन: वहाँ आये। उस समय महातेजस्वी भृगु अपनी पुत्रवधु सत्यवती से बोले- ‘भद्रे! तुमने चरु-भक्षण और वृक्षों का आलिगंन किया है, उसमें उलट-फेर करके तुम्हारी माता ने तुम्हें ठग लिया। सुभ्र! इस भूल के कारण तुम्हारा पुत्र ब्राह्मण होकर भी क्षत्रियोचित आचार-विचार वाला होगा और तुम्हारी माता का पुत्र क्षत्रिय होकर भी ब्राह्मणोचित आचार-विचार का पालन करने वाला होगा। वह पराक्रमी बालक साधु-महात्माओं के मार्ग का अवलम्बन करेगा’।
तब सत्यवती ने बार-बार प्रार्थना करके पुन: अपने श्वसुर को प्रसन्न किया और कहा- ‘भगवन! मेरा पुत्र ऐसा न हो। भले ही, पौत्र क्षत्रिय स्वभाव का हो जाये’।
पाण्डुनन्दन! तब ‘एवमस्तु’ कहकर भृगु जी ने अपनी पुत्रवधु का अभिनन्दन किया। तत्पश्चात प्रसव का समय आने पर सत्यवती ने जमदग्नि नामक पुत्र को जन्म दिया। भार्गवनन्दन जमदग्रि तेज और ओज (बल) दोनों से सम्पन्न थे।
युधिष्ठिर! बड़े होने पर महातेजस्वी जमदग्रि मुनि‍ वेदाध्ययन द्वारा अन्य बहुत-से ऋषि‍यों से आगे बढ़ गये। भरतश्रेष्‍ठ! सूर्य के समान तेजस्वी जमदग्रि की बुद्धि में सम्पूर्ण धनुर्वेद और चारों प्रकार के अस्त्र स्वत: स्फुरित हो गये।

अकृतव्रण कहते हैं- राजन! महातपस्वी जमदग्नि ने वेदाध्ययन में तत्पर होकर तपस्या आरम्भ की। तदनन्तर शौच-संतोषदि नियमों का पालन करते हुए उन्होंने सम्पूर्ण देवताओं को अपने वश में कर लिया।[1]
युधिष्ठिर! फिर राजा प्रसेनजित के पास जाकर जमदग्नि मुनि ने उनकी पुत्री रेणुका के लिए याचना की ओर राजा ने मुनि को अपनी कन्या ब्याह दी। भृगु कुल का आनन्द बढ़ाने वाले जमदग्नि राजकुमारी रेणुका को पत्नी रूप में पाकर आश्रम पर ही रहते हुए उसके साथ तपस्या करने लगे। रेणुका सदा सब प्रकार से पति के अनुकूल चलने वाली स्त्री थी। उसके गर्भ से क्रमश: चार पुत्र हुए, फिर पांचवें पुत्र परशुराम जी का जन्म हुआ। अवस्था की दृष्‍टि‍ से भाइयों में छोटे होने पर भी वे गुणों में उन सबसे बढ़े-चढ़े थे।
एक दिन जब सब पुत्र फल लाने के लिये वन में चले गये, तब नियमपूर्वक उत्तम व्रत का पालन करने वाली रेणुका स्नान करने के लिए नदी तट पर गयी। राजन! जब वह स्नान करके लौटने लगी, उस समय अकस्मात उसकी दृष्टी मार्तिकावत देश के राजा चित्ररथ पर पड़ी, जो कमलों की माला धारण करके अपनी पत्नी के साथ जल में क्रीड़ा कर रहा था। उस समृद्धिशाली नरेश को उस अवस्था में देखकर रेणुका ने उसकी इच्छा की। उस समय इस मानसिक विकार से द्रवित हुई रेणुका जल में बेहोश-सी हो गयी। फिर त्रस्त होकर उसने आश्रम के भीतर प्रवेश किया। परंतु पतिदेव उसकी सब बातें जान गये। उसे धैर्य से च्युत और ब्रह्मतेज से वंचित हुई देख उन महातेजस्वी शक्तिशाली महर्षि‍ ने धिक्कारपूर्ण वचनों द्वारा उसकी निन्दा की।
इसी समय जमदग्नि के ज्येष्‍ठ पुत्र रुमणवान वहाँ आ गये। फिर क्रमश: सुशेण, वसु और विश्वावसु भी आ पहूंचे। भगवान जमदग्नि ने बारी-बारी से उन सभी पुत्रों को यह आज्ञा दी कि 'तुम अपनी माता का वध कर डालो', परंतु मातृस्नेह उमड़ आने से वे कुछ भी बोल न सके, बेहोश-से खड़े रहे। तब महर्षि‍ ने कुपित हो उन सब पुत्रों को शाप दे दिया। शापग्रस्त होने पर वे अपनी चेतना (विचार-शक्ति) खो बैठे और तुरंत मृग एवं पक्षि‍यों के समान जड़-बुद्धि हो गये।

तदनन्तर शत्रुपक्ष के वीरों का संहार करने वाले परशुराम जी सबसे पीछे आश्रम पर आये। उस समय महातपस्वी महाबाहु जमदग्नि ने उनसे कहा- ‘बेटा! अपनी इस पापीनी माता को अभी मार डालो और इसके लिये मन में किसी प्रकार का खेद न करो।‘ तब परशुराम जी ने फरसा लेकर उसी क्षण माता का मस्तक काट डाला। महाराज! इससे महात्मा जमदग्नि का क्रोध सहसा शान्त हो गया और उन्होंने प्रसन्न होकर कहा- ‘तात! तुमने मेरे कहने पर वह कार्य किया है, जिसे करना दूसरों के लिये बहुत कठिन है। तुम धर्म के ज्ञाता हो। तुम्हारे मन में जो-जो कामनाऐं हों, उन सबको मांग लो।‘
तब परशुराम जी ने कहा- ‘पिताजी, मेरी माता जीवित हो उठें, उन्हें मेरे द्वारा मारे जाने की बात याद न रहे, वह मानस पाप उनका स्पर्श न कर सके, मेरे चारों भाई स्वस्थ हो जायें, युद्ध में मेरा सामना करने वाला कोई न हो और मैं बड़ी आयु प्राप्त करूँ।‘ भारत! महातेजस्वी जमदग्नि ने वरदान देकर उनकी वे सभी कामनाएं पूर्ण कर दीं।
युधिष्ठिर! एक दिन इसी तरह उनके सब पुत्र बाहर गये हुए थे। उसी समय अनूप देश का वीर कार्तवीर्य अर्जुन उधर आ निकला। आश्रम में आने पर ऋषि‍पत्नी रेणुका ने उसका यथोचित आथित्य सत्कार किया। कार्तवीर्य अर्जुन युद्ध के मद से उत्मत्त हो रहा था। उसने उस सत्कार को आदरपूर्वक ग्रहण नहीं किया। उल्टे मुनि के आश्रम को तहस-नहस करके वहाँ से डकराती हुई होमधेनु के बछड़े को बलपूर्वक हर लिया और आश्रम के बड़े-बड़े वृक्षों को भी तोड़ डाला। जब परशुराम जी आश्रम मे आये, तब स्वयं जमदग्नि ने उनसे सारी बातें कहीं। बारंबार डकराती हुई होम की धेनु पर उनकी दृष्‍टि‍ पड़ी। इससे वे अत्यन्त कुपित हो उठे और काल के वशीभूत हुए कार्तवीर्य अर्जुन पर धावा बोल दिया। शत्रुवीरों का संहार करने वाले भृगुनन्दन परशुराम जी ने अपना सुन्दर धनुष ले युद्ध में महान पराक्रम दिखाकर पैने बाणों द्वारा उसकी परिघ सदृश सहस्र भुजाओं को काट डाला। इस प्रकार परशुराम जी से परास्त हो कार्तवीर्य अर्जुन काल के गाल में चला गया। पिता के मारे जाने से अर्जुन के पुत्र परशुराम जी पर कुपित हो उठे और एक दिन परशुराम जी की अनुपस्थिति में जब आश्रम पर केवल जमदग्नि जी ही रह गये थे, वे उन्हीं पर चढ़ आये। यद्यपि जमदग्नि जी महान शक्तिशाली थे तो भी तपस्वी ब्राह्मण होने के कारण युद्ध में प्रवृत्त नहीं हुए। इस दशा में भी कार्तवीर्य के पुत्र उन पर प्रहार करने लगे।
युधिष्ठि‍र! वे महर्षि‍ अनाथ की भाँति ‘राम! राम!‘ की रट लगा रहे थे, उसी अवस्था में कार्तवीर्य अर्जुन के पुत्रों ने उन्हें बाणों से घायल करके मार डाला। इस प्रकार मुनि की हत्या करके वे शत्रुसंहारक क्षत्रिय जैसे आये थे, उसी प्रकार लौट गये। जमदग्नि के इस तरह मारे जाने के बाद वे कार्तवीर्यपुत्र भाग गये। तब भृगुनन्दन परशुराम जी हाथों में समिधा लिये आश्रम में आये। वहाँ अपने पिता को इस प्रकार दुर्दशापूर्वक मरा देख उन्हें बड़ा दु:ख हुआ। उनके पिता इस प्रकार मारे जाने के योग्‍य कदापि नहीं थे, परशुराम जी उन्हें याद करके विलाप करने लगे।

परशुराम जी बोले- 'हा तात! मेरे अपराध का बदला लेने के लिये कार्तवीर्य के उन नीच और पामर पुत्रों ने वन में बाणों द्वारा मारे जाने वाले मृग की भांति आपकी हत्या की है। पिताजी! आप तो धर्मज्ञ होने के साथ ही सन्मार्ग पर चलने वाले थे, कभी किसी भी प्राणी के प्रति कोई अपराध नहीं करते थे, फिर आपकी ऐसी मृत्यु कैसे उचित हो सकती है? आप तपस्या में संलग्न, युद्ध से विरत और वृद्ध थे तो भी जिन्होंने सैकड़ों तीखे बाणों द्वारा आपकी हत्या की है, उन्होंने कौन-सा पाप नहीं किया? वे निर्लज्ज राजकुमार युद्ध से दूर रहने वाले आप जैसे धर्मज्ञ एवं असहाय पुरुष को मारकर अपने सुहृदों और मंत्रियों के सामने क्या कहेंगे?'
राजन! इस प्रकार भाँति-भाँति से अत्यन्त करुणाजनक विलाप करके शत्रुओं की राजधानी पर विजय पाने वाले महातपस्वी परशुराम जी ने अपने पिता के समस्त प्रेतकर्म किये। भारत! पहले तो उन्होंने विधिपूर्वक अग्नि में पिता का दाह संस्कार किया, तत्पश्चात सम्पूर्ण क्षत्रियों के वध की प्रतिज्ञा की। अत्यन्त बलवान एवं पराक्रमी परशुराम जी क्रोध के आवेश में साक्षात यमराज के समान हो गये। उन्होंने युद्ध में शस्त्र लेकर अकेले ही कार्तवीर्य के सब पुत्रों को मार डाला। क्षत्रियशिरोमणी! उस समय जिन-जिन क्षत्रियों ने उनका साथ दिया, उन सबको भी योद्धाओं में श्रेष्ठ परशुराम जी ने मिट्टी में मिला दिया। इस प्रकार भगवान परशुराम ने इस पृथ्वी को इक्कीस बार क्षत्रियों से सूनी करके उनके रक्त से समन्तपंचक क्षेत्र में पांच रुधिर कुण्ड भर दिये। भृगुकुलभूषण राम ने उन कुण्डों में भृगुवंशी पितरों का तर्पण किया और साक्षात प्रकट हुए महर्षि‍ ऋचीक को देखा। उन्होंने परशुराम को इस घोर कर्म से रोका। तदनन्तर प्रतापी जमदग्निकुमार ने एक महान यज्ञ करके देवरराज इन्द्र]] को तृप्त किया तथा ऋत्विजों को दक्षि‍णा रूप में भूमि दी।
युधिष्ठिर! उन्होंने महात्मा कश्यप को एक सोने की वेदी प्रदान की, जिसकी लम्बाई-चौड़ाई दस-दस व्याम (चालीस-चालीस हाथ) की थी। ऊँचाई में भी वह वेदी नौ व्याम (छत्तीस हाथ की थी)। राजन! उस समय कश्यप जी की आज्ञा से ब्राह्ममणों ने उस स्वर्गवेदी को खण्ड-खण्ड करके बांट लिया, अत: वे 'खाण्डवायन' नाम से प्रसिद्ध हुए। इस प्रकार सारी पृथ्वी महात्मा कश्यप को देकर अमित पराक्रमी परशुराम जी इस पर्वतराज महेन्द्र पर निवास करते हैं। इस तरह उनका सम्पूर्ण जगत के क्षत्रियों के साथ वैर हुआ था और उसी समय अमित तेजस्वी परशुराम जी ने सारी पृथ्वी जीती थी।
वैशम्पायन जी कहते हैं- जनमेजय! तदनन्तर चतुर्दशी तिथी को निश्चित समय पर महामना परशुराम जी ने उस पर्वत पर रहने वाले उन ब्राह्मणों तथा भाईयों सहित युधिष्ठिर को दर्शन दिया। राजेन्द्र! उस समय प्रभावशाली नृपश्रेष्ठ युधिष्ठिर ने भाइयों के साथ श्रद्धापूर्वक भगवान परशुराम की पूजा की तथा अन्य ब्राह्मणों का भी बहुत आदर-सत्कार किया। जमदग्नि के पुत्र परशुराम की पूजा करके स्वयं भी उनके द्वारा सम्मानित हो वे उन्हीं की आज्ञा से उस रात को महेन्द्र पर्वत पर ही रहे, फिर सबेरे उठकर दक्षि‍ण दिशा की ओर चल दिये।

वैशम्‍पायन जी कहते हैं- जनमेजय! आगे जाते हुए महानुभाव राजा युधिष्ठिर ने समुद्र तट के समस्‍त पुण्‍य तीर्थों का दर्शन कि‍या। वे सभी तीर्थ परम मनोहर थे। उनमें कहीं-कहीं ब्राह्मण लोग नि‍वास करते थे, जि‍ससे उन तीर्थों की शोभा होती थी। परीक्षि‍तनन्‍दन! सदाचारी पाण्‍डुकुमार युधि‍ष्‍ठि‍र कश्‍यपपुत्र सूर्यदेव के पौत्र थे। (क्‍योंकि‍ उनकी उत्‍पत्‍ति‍ सूर्यकुमार धर्म से हुई थी)। वे भाइयों सहि‍त उन तीर्थों में स्‍नान करके समुद्रगामि‍नी पुण्‍यमयी प्रशस्‍ता नदी के तट पर गये। महानुभाव युधि‍ष्‍ठि‍र ने भी वहाँ स्‍नान करके देवताओं और पि‍तरों का तर्पण कि‍या तथा ब्राह्मणों को धन दान करके सागरगामि‍नी गोदावरी नदी की ओर प्रस्‍थान कि‍या।
जनमेजय! गोदावरी में स्‍नान करके पवि‍त्र हो वे वहाँ से द्रवि‍ड़ प्रदेश में घूमते हुए संसार के पुण्‍यमय तीर्थ समुद्र के तट पर गये। वहाँ स्‍नान आदि‍ करने के पश्‍चात वीर पाण्‍डुकुमार ने आगे बढ़कर परम पवि‍त्र अगस्‍त्‍य तीर्थ तथा नारी तीर्थों का दर्शन किया। वहाँ श्रेष्ठ धनुर्धर अर्जुन के उस पराक्रम को, जो दूसरे मनुष्‍यों के लि‍ये असम्‍भव था, सुनकर पाण्‍डुनन्‍दन युधि‍ष्‍ठि‍र को बड़ी प्रसन्‍नता हुई। उन तीर्थों में बड़े-बड़े ऋषि‍गण भी उनका सत्‍कार करते थे। जनमेजय! द्रौपदी तथा भाइयों के साथ राजा युधि‍ष्‍ठि‍र ने उन पांचों तीर्थों में स्‍नान करके अर्जुन के पराक्रम की प्रशंसा करते हुए बड़े हर्ष का अनुभव कि‍या। तदनन्‍तर समुद्र तटवर्ती उन सभी तीर्थों में सहस्रों गोदान करके भाइयों सहि‍त युधिष्ठिर ने प्रसन्‍नतापूर्वक अर्जुन के द्वारा कि‍ये हुए गोदान का बार-बार वर्णन कि‍या। राजन! समुद्र-सम्‍बंधी तथा बहुत-से पुण्‍य तीर्थों में क्रमश: भ्रमण करते हुए पूर्णकाम राजा युधि‍ष्‍ठि‍र ने अत्‍यन्‍त पुण्‍यमय शूर्पारक तीर्थ का दर्शन कि‍या। वहाँ समुद्र के कुछ भाग को लांघकर वे एक ऐसे वन मे आये, जो भूमण्‍डल में सर्वथा वि‍ख्‍यात था। वहाँ पूर्वकाल में देवताओं ने तपस्‍या की थी और पुण्‍यात्‍मा नरेशों ने यज्ञों का अनुष्‍ठान कि‍या था। लम्‍बी और मोटी भुजाओं वाले युधि‍ष्‍ठि‍र ने उस वन में धनुर्धरशि‍रोमणी ऋचीकवंशी परशुराम जी की वेदी देखी, जो पुण्‍यात्‍मा पुरुषों के लि‍ए पूजनीय थी तथा तपस्‍वि‍यों के समुदाय उसे सदा घेरे रहते थे।
राजन! तत्‍पश्‍चात उन महात्‍मा नरेश ने वसु, मरुद्गण, अश्‍वि‍नीकुमार, यम, आदि‍त्‍य, कुबेर, इन्‍द्र, विष्णु, भगवान सवि‍ता, शिव, चन्‍द्रमा, सूर्य, वरुण, साध्‍यगण, धाता, पि‍तृगण, अपने गणों सहि‍त रुद्र, सरस्वती, सि‍द्ध समुदाय तथा अन्‍य पुण्‍यमय देवताओं के परम पवि‍त्र और मनोहर मन्‍दि‍रों के दर्शन कि‍ये। उन तीर्थों के नि‍कट नि‍वास करने वाले वि‍द्वान ब्राह्मणों को वस्‍त्राभूषणों से आच्‍छादि‍त एवं वि‍भूषि‍त करके उन्‍हें बहुमूल्‍य रत्‍नों की भेंट दे वहाँ के सभी तीर्थों में स्‍नान करके महाराज युधि‍ष्‍ठि‍र पुन: शूर्पारक क्षेत्र में लौट आये। वहाँ से प्रस्‍थि‍त हो वे भाइयों सहि‍त सागरतटवर्ती तीर्थों के मार्ग से होते हुए फि‍र प्रभास क्षेत्र में आये, जो श्रेष्‍ठ ब्राह्मणों के कारण भूमण्‍डल में अधि‍क प्रसि‍द्ध है। वहाँ भाइयों सहि‍त स्‍नान करके वि‍शाल एवं लाल नेत्रों वाले राजा युधिष्ठिर ने देवताओं और पि‍तरों का तर्पण कि‍या। इसी प्रकार द्रौपदी ने, साथ आये हुए उन ब्राह्मणों ने तथा महर्षि‍ लोमश ने भी वहाँ स्‍नान एवं तर्पण कि‍ये।

धर्मात्‍माओं में श्रेष्‍ठ युधिष्ठिर वहाँ बारह दि‍नों तक केवल जल और वायु पीकर रहते हुए दि‍न में और रात में भी स्‍नान करते तथा अपने चारों ओर आग जलाकर तपस्‍या में लगे रहते थे।
इसी समय वृष्‍णि‍वंशशि‍रोमणी भगवान श्रीकृष्‍ण और बलराम ने सुना कि‍ महाराज युधि‍ष्‍ठि‍र प्रभास क्षेत्र में उग्र तपस्‍या कर रहे हैं; तब वे अपने सैनि‍कों सहि‍त अजमीढकुलभूषण युधि‍ष्‍ठि‍र से मि‍लने के लि‍ये गये। वहाँ जाकर वृष्‍णि‍वंशि‍यों ने देखा, पाण्‍डव लोग पृथ्‍वी पर सो रहे हैं, उनके सारे अंग धूल से सने हुए हैं तथा कष्‍ट सहन करने के अयोग्‍य द्रौपदी भी भारी दुर्दशा भोग रही है। यह सब देखकर वे बड़े दु:खी हुए और आर्त स्‍वर से रोने लगे।
(उस महान संकट में भी) महाराज युधि‍ष्‍ठि‍र ने अपना धैर्य नहीं छोड़ा था। उन्‍होंने बलराम, श्रीकृष्‍ण, प्रद्युम्न, साम्ब, सात्यकि तथा अन्‍यान्‍य वृष्‍णि‍वंशि‍यों के पास जा जाकर धर्मानुसार उन सबका आदर सत्‍कार कि‍या।
राजन! पाण्‍डुपुत्रों द्वारा सत्‍कृत होकर यादवों ने भी उन सबका यथोचि‍त सत्‍कार कि‍या और फि‍र देवता जैसे इन्द्र के चारों ओर बैठ जाते हैं, उसी प्रकार वे धर्मराज युधि‍ष्‍ठि‍र को सब ओर से घेरकर बैठ गये।
तत्‍पश्‍चात राजा युधि‍ष्‍ठि‍र ने अत्‍यन्‍त वि‍श्‍वस्‍त होकर यादवों से शत्रुओं की सारी करतूतें सुनायीं और अपने वनवास का भी सब समाचार बताया। साथ ही बड़ी प्रसन्‍नता के साथ यह सूचि‍त कि‍या कि‍ अर्जुन दि‍व्‍यास्‍त्रों की प्राप्‍ति‍ के लि‍ये इन्‍द्रलोक में गये हैं।
युधिष्ठिर का यह वचन सुनकर उन्‍हें कुछ सान्त्वना मि‍ली। परंतु पाण्‍डवों को अत्‍यन्‍त दुर्बल देखकर वे परम पूजनीय महानुभाव यादव वीर दु:ख और वेदना से पीड़ि‍त हो आंसू बहाने लगे।

जनमेजय ने पूछा- तपोधन! प्रभास तीर्थ में पहुँचकर पाण्‍डवों तथा वृष्‍णि‍वंशि‍यों ने क्‍या कि‍या? वहाँ उनमें कैसी बातचीत हुई? वे सब महात्‍मा यादव और पाण्‍डव सम्‍पूर्ण शास्‍त्रों के वि‍द्वान और एक-दूसरे का हि‍त चाहने वाले थे, (अत: उनमें क्‍या बात हुई? यह मैं जानना चाहता हूं)।
वैशम्‍पायन जी कहते हैं- राजन! प्रभास क्षेत्र समुद्र तटवर्ती एक पुण्‍यमय तीर्थ है। वहाँ जाकर वृष्‍णि‍वंशी वीर पाण्‍डवों को चारों ओर से घेरकर बैठ गये। तदनन्‍तर गोदुग्‍ध, कुन्‍दकुसुम, चन्‍द्रमा, मृणाल (कमल नाल) तथा चांदी की सी कान्‍ति‍ वाले वनमालावि‍भूषि‍त हलधर बलराम ने कमलनयन श्रीकृष्‍ण से कहा।
बलदेव बोले- श्रीकृष्‍ण! जान पड़ता है, आचरण में लाया हुआ धर्म भी प्राणि‍यों के अभ्‍युदय का कारण नहीं होता और उनका कि‍या हुआ अधर्म भी पराजय की प्राप्‍ति‍ कराने वाला नहीं होता; क्‍योंकि‍ महात्‍मा युधिष्ठिर को (जो सदा धर्म का ही पालन करते हैं) जटाधारी होकर बल्‍कल वस्‍त्र पहने वन में रहते हुए महान क्‍लेश भोगना पड़ रहा है। उधर, दुर्योधन, (अधर्म परायण होने पर भी) पृथ्‍वी पर शासन कर रहा है। उसके लि‍ए यह पृथ्‍वी भी नहीं फटती है। इससे तो मन्‍द बुद्धि‍ वाले मनुष्‍य यही समझेंगे की धर्माचरण की अपेक्षा अधर्म का आचरण ही श्रेष्ठ है। दुर्योधन नि‍रन्‍तर उन्‍नति‍ कर रहा है और युधिष्ठिर छल से राज्‍य छि‍न जाने के कारण दु:ख उठा रहे हैं। (युधिष्ठिर और दुर्योधन के दृष्‍टान्त को सामने रखकर) मनुष्‍यों में परस्‍पर महान संदेह खड़ा हो गया है। प्रजा यह सोचने लगी है कि‍ हमें क्‍या करना चाहि‍ये- हमें धर्म का आश्रय लेना चाहि‍ये या अधर्म का। ये राजा युधिष्ठिर साक्षात धर्म के पुत्र हैं। धर्म ही इनका आधार है। ये सदा सत्‍य का आश्रय लेते और दान देते रहते हैं।
कुन्तीकुमार युधिष्ठिर राज्‍य और सुख छोड़ सकते हैं, (परंतु धर्म का त्‍याग नहीं कर सकते) भला, धर्म से दूर होकर कोई कैसे अभ्‍युदय का भागी हो सकता है। पि‍तामह भीष्म, ब्राह्मण कृपाचार्य, द्रोण तथा कुल के बड़े-बूढ़े राजा धृतराष्ट्र- ये कुन्ती के पुत्रों को राज्‍य से नि‍काल कर कैसे सुख पाते हैं? भरतकुल के इन प्रधान व्‍यक्‍ति‍यों को धि‍क्‍कार है! क्‍योंकि‍ इनकी बुद्धि‍ पाप में लगी हुई है। पापी राजा धृतराष्‍ट्र परलोक में पि‍तरों से मि‍लने पर उनके सामने कैसे यह कह सकेगा कि‍ 'मैंने अपने और भाई पाण्डु के पुत्रों के साथ न्‍यायमुक्‍त बर्ताव कि‍या है।' जबकि‍ उसने इन नि‍र्दोष पुत्रों को राज्‍य से वंचि‍त कर दि‍या। वह अब भी अपने बुद्धि‍रूप नेत्रों से यह नहीं देख पाता कि‍ कौन-सा पाप करने के कारण मुझे इस प्रकार अन्‍धा होना पड़ा है और आगे कुन्‍तीपुत्र युधिष्ठिर को राज्‍य से नि‍कालकर जब मैं भूतल के राजाओं में फि‍र से जन्‍म लूंगा, तब मेरी दशा कैसी होगी? वि‍चि‍त्रवीर्य का पुत्र धृतराष्‍ट्र और उसके पुत्र दुर्योधन आदि‍ यह क्रूर कर्म करके (स्‍वप्‍न में) नि‍श्‍चय ही पि‍तृलोक की भूमि में सुवर्ण के समान चमकने वाले समृद्धि‍शाली एवं पुष्‍पि‍त वृक्षों को देख रहे हैं।[1] धृतराष्‍ट्र सुदृढ़ कंधे तथा वि‍शाल एवं लाल नेत्रों वाले इन भीष्‍म आदि‍ से कोई बात पूछता तो है, परंतु नि‍श्‍चय ही उनकी बात सुनकर मानता नहीं है, तभी तो भाइयों सहि‍त शस्‍त्रधारी युधिष्ठिर के प्रति‍ भी मन में शंका रखकर इन्हें उसने वन में भेज दिया है।

(भला! वे कौरव इन पाण्‍डवों का सामना कैसे सकते हैं?) ये बड़ी-बड़ी भुजाओं वाले भीमसेन बि‍ना अस्‍त्र-शस्‍त्रों के ही शत्रुओं की शक्‍ति‍शाली सेना का संहार कर सकते हैं। भीम का तो सि‍हंनाद सुनकर ही वि‍रोधी दल के सैनि‍क मल-मूत्र करने लगते हैं। वे ही वेगशाली भीम इन दि‍नों भूख-प्‍यास और रास्‍ता चलने की थकावट से दुर्बल हो गये हैं। इस भयंकर वनवास का स्‍मरण करते हुए जब ये हाथों में अनेक प्रकार के अस्‍त्र-शस्‍त्र एवं धनुष-बाण लि‍ये शत्रुओं पर आक्रमण करेंगे, उस समय कि‍सी को भी जीता न छोड़ेंगे- यह मेरा नि‍श्‍चय है। इनके समान पराक्रमी और बलशाली वीर इस पृथ्‍वी पर कोई नही है।
इस समय सर्दी-गर्मी और वायु के कष्‍ट से यद्यपि‍ इनका शरीर दुबला हो गया है तो भी समर में शत्रुओं से कि‍सी को भी ये शेष नहीं रहने देंगे। जो पूर्व दि‍शा में (दि‍ग्‍वि‍जय की यात्रा के समय) केवल एक रथ लेकर युद्ध में बहुत-से राजाओं को सेवकों सहि‍त परास्‍त करके सकुशल लौट आये थे, वे ही अति‍रथी और वेगशाली वीर वृकोदर आज वन में वल्‍कल वस्‍त्र पहन कर कष्‍ट भोग रहे हैं।
जि‍सने समुद्र तट पर सामना करने के लि‍ए आये हुए दक्षि‍ण दि‍शा के सम्‍पूर्ण राजाओं पर वि‍जय पायी थी, उसी वेगवान इस वीर सहदेव को देखो। यह आज तपस्‍वी-सी वेषभूषा धारण कि‍ये हुए दु:ख पा रहा है।
जि‍स युद्ध कुशल नकुल ने एकमात्र रथ की सहायता से पश्‍चि‍म दि‍शा के समस्‍त भूपालों को जीत लि‍या था, वही आज वन में फल-मूल से जीवन र्नि‍वाह करता हुआ सिर पर जटा धारण कि‍ये, मलि‍न शरीर से वि‍चर रहा है।
जो अति‍रथी राजा द्रुपद के समृद्धि‍शाली यज्ञ में वेदी से प्रकट हुई थी, वही यह सुख भोगने के योग्‍य सती साध्‍वी द्रौपदी वनवास के इस महान दु:ख को कैसे सहन करती है?
धर्म, वायु, इन्द्र और अश्विनीकुमार जैसे देवताओं के ये पुत्र सुख भोगने के योग्‍य होते हुए आज सब प्रकार के सुखों से वंचि‍त हो वन में कैसे वि‍चरण कर रहे हैं? पत्‍नी सहि‍त धर्मराज युधिष्ठिर जूए में हार गये और भाइयों एवं सेवकों सहि‍त राज्‍य से बाहर कर दि‍ये गये; उधर दुर्योधन (अनीति‍ परायण होकर भी दि‍नोंदि‍न) बढ़ रहा है; ऐसी दशा में पर्वतों सहि‍त यह‍ पृथ्‍वी क्‍यों नहीं फट जाती।

सात्यकि ने कहा- बलराम जी! यह समय बैठकर वि‍लाप करने का नहीं है। अब आगे जो कुछ करना है, उसी को हम सब लोग मि‍लकर करें। यद्यपि‍ महाराज युधिष्ठिर हम से कुछ नहीं कहते हैं तो भी हमें अब व्‍यर्थ समय न बि‍ताकर कौरवों को उचि‍त उत्‍तर देना चाहिये। इस संसार में जो लोग सनाथ हैं, जि‍नके बहुत-से सहायक हैं, वे स्‍वयं कोई कार्य आरम्‍भ नहीं करते। उनके सभी कार्यों में वे सहायक एवं सुहृद ही सहयोगी होते हैं, जैसे ययाति‍ के उद्धार-कार्य में शि‍बि आदि‍ उनके नाति‍यों ने योगदान कि‍या था।
बलराम जी! जगत में जि‍नके कार्य उनके सहायक अपने ही वि‍चार से प्रारम्‍भ करते हैं, वे पुरुषश्रेष्ठ सनाथ माने जाते हैं। वे अनाथ की भाँति‍ कभी कष्‍ट में नहीं पड़ते। आप दोनों भाई बलराम और श्रीकृष्‍ण, मेरे सहि‍त ये प्रद्युम्न और साम्ब सब के सब मौजुद हैं। इन त्रि‍भुवनपति‍यों से मि‍लकर भी ये कुन्ती के पुत्र अभी तक अपने भाइयों के साथ वन में क्‍यों नि‍वास करते हैं। उत्‍तम तो यह है कि‍ आज ही यदुवंशि‍यों की सेना नाना प्रकार के प्रचुर अस्‍त्र-शस्‍त्र और वि‍चि‍त्र कवच धारण करके युद्ध के लि‍ए प्रस्‍थान करे। धृतराष्ट्र का पुत्र दुर्योधन वृष्‍णि‍वंशि‍यों के पराक्रम से पराजि‍त हो बन्‍धु-बान्‍ध्‍वों सहि‍त यमलोक चला जाये। बलराम जी! भगवान श्रीकृष्‍ण अलग खड़े रहें, केवल आप ही चाहें तो समूची पृथ्‍वी को भी अपनी क्रोधाग्‍नि‍ की लपटों में लपेट सकते हैं, जैसे देवराज इन्द्र ने वृत्रासुर का वध कि‍या था, उसी प्रकार आप भी दुर्योधन को उसके सगे सम्‍बन्‍धि‍यों सहि‍त मार डालि‍ये। जो मेरे भाई, सखा, गुरु हैं, जो भगवान श्रीष्‍कृष्‍ण के आत्‍मतुल्‍य सुहृद हैं, वे कुन्‍तीकुमार अर्जुन भी अलग रहें। मनुष्‍य जि‍स उद्देश्‍य से अच्‍छे पुत्र की और गुरु प्रति‍कुल न बोलने वाने शि‍ष्‍य की कामना करते हैं, उसे सफल करने का समय आ गया है। जि‍सके लि‍ये सुयोग्‍य शि‍ष्‍य या पुत्र उत्‍तम अस्‍त्र-शस्‍त्र उठाता है तथा युद्ध में श्रेष्‍ठ एवं अपार पराक्रम कर दि‍खाता है, उसकी पूर्ति‍ का यही अवसर है। मैं संग्राम भूमि‍ में अपने उत्‍तम आयुधों द्वारा शत्रुओं की सारी अस्‍त्र वर्षा को नष्‍ट करके उनके समस्‍त सैनि‍कों को परास्‍त कर दूंगा।
बलराम जी! सर्प, वि‍ष एवं अग्‍नि‍ के समान भयंकर उत्‍तम बाणों द्वारा शत्रु के सि‍र को धड़ से अलग कर दूंगा; साथ ही उस समरागंण में शत्रुमण्‍डली को मैं बलपूर्वक रौंदकर तीखी तलवार द्वारा उसका मस्‍तक उड़ा दूंगा। तदनन्‍तर उसके समस्‍त सेवकों सहि‍त दुर्योधन और समस्‍त कौरवों को भी मार डालूँगा। रोहि‍णीनन्‍दन! युद्ध में भयानक पराक्रम दि‍खाने वाले योद्धा हर्ष और उत्‍साह में भरकर आज मुझे हाथ में अस्‍त्र लि‍ये पूर्वोक्‍त पराक्रम करते हुए प्रत्‍यक्ष देखें। जैसे प्रलयकालि‍न अग्‍नि‍ सूखे घास की राशि‍ को जलाकर भस्‍म कर देती है, उसी प्रकार मैं अकेला ही कौरव दल के प्रधान वीरों का संहार कर डालूँगा और ऐसा करते हुए सब लोग मुझे प्रत्‍यक्ष देखेंगे। प्रद्युम्न के छोड़े हुए तीखे बाणों को सहन करने की शक्ति कृपाचार्य, द्रोणाचार्य, विकर्ण और कर्ण किसी में नहीं है।

मैं अर्जुनकुमार अभिमन्यु के पराक्रम को जानता हूँ। वह समरभूमि‍ में खड़ा होने के पश्‍चात श्रीकृष्णनन्‍दन प्रद्युम्न के ही समान जान पड़ता है। वीरवर साम्ब बलपूर्वक शत्रुसेना को मथकर अपनी दोनों भुजाओं से रथ और सारथी सहि‍त दु:शासन का दमन करें। जाम्‍बवतीनन्‍दन साम्‍ब रणभूमि‍ में बड़े प्रचण्‍ड पराक्रमशाली बन जाते हैं। उस समय इनके लि‍ये कुछ भी असह्य नहीं है। इन्‍होंने बाल्‍यावस्‍था में ही सहसा शम्‍बरासुर की सेना को नष्‍ट-भ्रष्‍ट कर दि‍या था। इनकी जाघें गोल हैं, भुजायें लंबी और मोटी हैं; इन्‍होंने युद्ध में अश्‍वारोहि‍यों की कि‍तनी ही सेनाओं का संहार कि‍या है। भला संग्रामभूमि‍ में महारथी साम्‍ब के रथ के सम्‍मुख कौन आ सकता है? जैसे अन्तकाल आने पर यमराज की भुजाओं में पड़ा हुआ मनुष्‍य कदापि‍ वहाँ से नि‍कल नहीं सकता, उसी प्रकार रणक्षेत्र में वीरवर साम्‍ब के वश में आया हुआ कौन ऐसा योद्धा होगा, जो पुन: जीवि‍त लौट सके।
वसुदेवनन्‍दन भगवान श्रीकृष्‍ण चाहे तो अपने बाणरूपी अग्‍नि‍ की लपटों से द्रोण और भीष्म इन दोनों प्रसि‍द्ध महारथि‍यों को, पुत्रों सहि‍त सोमदत्‍त को तथा सारी कौरव सेना को भी भस्‍म कर डालेंगे। देवताओं सहि‍त सम्‍पूर्ण लोकों में कौन-सी ऐसी वस्‍तु है, जो हाथों में हथि‍यार, उत्‍तम बाण तथा चक्र धारण करके युद्ध में अनुपम पराक्रम प्रकट करने वाले भगवान श्रीकृष्‍ण के लि‍ये असह्य हो। ढाल-तलवार लि‍ये हुए वीरवर अनिरुद्ध भी, जैसे यज्ञों में कुशाओं द्वारा यज्ञ की वेदी ढक दी जाती है, उसी प्रकार युद्ध में सि‍र काटकर मरे और अचेत पड़े हुए धृतराष्ट्र पुत्रों द्वारा इस भूमि‍ को ढक दें। गद, उल्मुक, बाहुक, भानु, नीथ, युद्ध में शूरवीर कुमार नि‍शठ तथा रणभूमि‍ मे प्रचण्‍ड पराक्रमी सारण और चारुदेष्‍ण- ये सब लोग अपने कुल के अनुरूप पराक्रम प्रकट करें। यदुवंशि‍यों की शौर्यपूर्ण सेना, जि‍समें वृष्‍णि‍, भोज और अन्‍धकवंशी योद्धाओं की प्रधानता है, आक्रमण करके युद्ध में धृतराष्‍ट्र पुत्रों को मार डाले और संसार में अपने उज्‍जवल यश का वि‍स्‍तार करे।
धर्मात्‍माओं में श्रेष्‍ट महात्‍मा युधिष्ठिर जब तक अपने उस व्रत को, जि‍से इन कुरुकुलभूषण ने जूए के समय प्रति‍ज्ञापूर्वक स्‍वीकार कि‍या था, पूर्ण न कर लें, तब तक अभिमन्यु इस पृथ्‍वी पर शासन करें। तदनन्‍तर अपना व्रत समाप्‍त करके हमारे द्वारा छोड़े हुए बाणों से ही शत्रुओं पर वि‍जय पाकर धर्मराज युधि‍ष्‍ठि‍र इस पृथ्‍वी का राज्‍य भागेंगे। उस समय तक यह पृथ्‍वी धृतराष्‍ट्र के पुत्रों से रहि‍त हो जायेगी और सूतपुत्र कर्ण भी मर जायेगा। यदि‍ ऐसा हुआ तो यह हमारे लि‍ये महान यशोवर्धक कार्य होगा।'
भगवान श्रीकृष्‍ण बोले- उदारहृदय मधुकुलभूषण सात्‍यके! तुम्‍हारी यह बात सत्‍य है, इसमें तनि‍क भी संशय नहीं है। हम तुम्‍हारे इन वचनों को स्‍वीकार करते हैं; परंतु ये कुरुश्रेष्‍ठ युधि‍ष्‍ठि‍र कि‍सी भी ऐसी भूमि‍ को कि‍सी तरह लेना नहीं चाहेंगे, जि‍से इन्‍होंने अपनी भुजाओं द्वारा न जीता हो। कामना, भय अथवा लोभ कि‍सी भी कारण से युधि‍ष्‍ठि‍र अपना धर्म कदापि‍ नहीं छोड़ सकते। उसी तरह अति‍रथी वीर भीम, अर्जुन, नकुल, सहदेव तथा यह द्रुपदकुमारी कृष्‍णा भी अपना धर्म नहीं छोड़ सकती।

भीमसेन और अर्जुन ये दोनों वीर युद्ध में इस पृथ्‍वी पर अपना सानी नहीं रखते। उनसे और दोनों माद्रीकुमारों से संयुक्‍त होने पर ये युधिष्ठिर सारी पृथ्‍वी का शासन कैसे नहीं कर सकते। जब महात्‍मा पांचालराज, केकय, चेदि‍राज और हम सब लोग एक साथ होकर रण में पराक्रम दि‍खायेंगे, उसी समय हमारे सारे शत्रुओं का अस्‍ति‍त्‍व मि‍ट जायेगा।'
युधि‍ष्‍ठि‍र ने कहा- सात्‍यके! तुम जो कुछ कह रहे हो, वह तुम्‍हारे जैसे वीर के लि‍ए कोई आश्‍चर्य की बात नहीं है; परंतु मेरे लि‍ये सत्‍य की रक्षा ही प्रधान है, राज्‍य की प्राप्‍ति‍ नहीं। केवल श्रीकृष्‍ण ही मुझे अच्‍छी तरह जानते हैं और मैं भी कृष्‍ण के स्‍वरूप को यर्थात रूप से जानता हूँ। शि‍नि‍वंश के प्रधान वीर माधव! ये पुरुषरत्‍न श्रीकृष्‍ण जब भी पराक्रम दि‍खाने का अवसर आया समझेंगे, तभी तुम और भगवान केशव मि‍लकर युद्ध में दुर्योधन को जीत सकोगे। अब ये यदुवंशी वीर द्वारका को लौट जायें। आप लोग मेरे नाथ या सहायक तो हैं ही; सम्‍पूर्ण मनुष्‍य लोक के भी रक्षक हैं, आप लोगों से मि‍लना हो गया, यह बड़े आनन्‍द की बात है। अनुपम शक्‍ति‍शाली वीरों! आप लोग धर्मपालन की ओर सदा सावधानी रखें। मैं आप सभी सुखी मि‍त्रों को एकत्र हुआ देखूंगा।'
तत्‍पश्‍चात वे यादव-पाण्‍डव वीर एक-दूसरे की अनुमति‍ ले, वृद्धों को प्रणाम करके, बालकों को हृदय से लगाकर तथा अन्‍य सब से मि‍लकर अपने अभीष्‍ट स्‍थान को चल दि‍ये।
यादववीर अपने घर गये और पाण्‍डव लोग पूर्ववत तीर्थों मे वि‍चरण करने लगे। श्रीकृष्‍ण को वि‍दा करके धर्मराज युधिष्ठिर, लोमश जी, भाइयों और सेवकों के साथ वि‍दर्भ नरेश द्वारा पूजि‍त, उत्‍तम तीर्थों वाली नदी पयोष्णी के तट पर गये। उसके जल में यज्ञसम्‍बंधी सोमरस मि‍ला हुआ था। पयोष्‍णी के तट पर जा उन्‍होंने उसका जल पीकर वहाँ नि‍वास कि‍या। उस समय प्रसन्‍नता से भरे हुए श्रेष्‍ठ द्वि‍ज उत्‍तम स्‍तुति‍यों द्वारा उन महात्‍मा नरेश की स्‍तुति‍ कर रहे थे।

लोमश ऋषि कहते हैं- युधिष्ठिर! सुना जाता है कि‍ इस पयोष्णी नदी के तट पर राजा नृग ने यज्ञ करके सोमरस द्वारा देवराज इन्द्र को तृप्त कि‍या था। उस समय इन्‍द्र पूर्णत: तृप्‍त होकर आनन्‍दमय हो गये थे। यहीं इन्‍द्र सहि‍त देवताओं ने ओर प्रजापति‍यों ने भी प्रचुर दक्षि‍णा से युक्‍त अनेक प्रकार के बड़े-बड़े यज्ञों द्वारा भगवान का यजन कि‍या है। अमूर्तरया के पुत्र राजा गय ने भी यहाँ सात अश्वमेध यज्ञों का अनुष्‍ठान करके उनसे सोमरस के द्वारा वज्रधारी इन्‍द्र को संतुष्‍ट कि‍या था। यज्ञ में जो वस्‍तुयें नि‍यमि‍त रूप से काष्‍ठ और मि‍ट्टी की बनी हुई होती हैं, ये सब की सब राजा गय के उक्‍त सातों यज्ञों में सुवर्ण से बनायी गयी थीं। प्राय: यज्ञों में चषाल[1], यूप[2], चमस[3], स्‍थाली[4], पात्री[5], स्नुक्‌[6] और स्रुवा[7] -ये सात साधन उपयोग में लाये जाते हैं। राजा गय के पूर्वोक्‍त सातों यज्ञों में ये सभी उपकरण सुवर्ण के ही थे, ऐसा सुना जाता है।
सात यूपों में से प्रत्‍येक के ऊपर सात-सात चषाल थे। युधि‍ष्‍ठि‍र! उन यज्ञों में जो चमकते हुए सुवर्णमय यूप थे, उन्हें इन्‍द्र आदि‍ देवताओं ने स्‍वयं खड़ा कि‍या था। राजा गय के उन उत्‍तम यज्ञों में इन्‍द्र सोमपान करके ओर ब्राह्मण बहुत सी दक्षि‍णा पाकर हर्षोन्मत्त हो गये थे। ब्राह्मणों ने दक्षिणा में जो बहुसंख्‍यक धनराशि‍ प्राप्‍त की थी, उसकी गणना नहीं की जा सकती थी। महाराज! राजा गय ने सातों यज्ञों में सदस्‍यों को जो असंख्‍य धन प्रदान कि‍या था, उसकी गणना उसी प्रकार नहीं हो सकती थी, जैसे जगत में कोई बालू के कणों, आकाश के तारों और वर्षा की धाराओं को नहीं गि‍न सकता। उपर्युक्‍त बालू के कण आदि‍ कदाचि‍त गि‍ने भी जा सकते हैं; परंतु दक्षि‍णा देने वाले राजा गय की दक्षि‍णा की गणना करना सम्‍भव नहीं है। उन्‍होंने विश्वकर्मा की बनायी हुई सुवर्णमयी गौएं देकर वि‍भि‍न्‍न दि‍शाओं से आये हुए ब्राह्मणों को संतुष्‍ट कि‍या था।
युधिष्ठिर! भि‍न्‍न-भि‍न्‍न स्‍थानों में यज्ञ करने वाले महामना राजा गय के राज्‍य की थोड़ी ही भूमि‍ ऐसी बच गयी थी, जहाँ यज्ञ के मण्‍डल न हों। भारत! उस यज्ञकर्म के प्रभाव से गय ने इन्द्रादि‍ लोकों को प्राप्‍त कि‍या। जो इस पयोष्‍णी नदी में स्‍नान करता है, वह भी राजा गय के समान पुण्‍यलोक को भागी होता है। अत: राजेन्‍द्र! तुम अपने भाइयों सहि‍त इसमें स्‍नान करके सब पापों से मुक्‍त हो जाओगे।
वैशम्‍पायन जी कहते हैं- नि‍ष्‍पाप जनमेजय! पाण्‍डवप्रवर नरश्रेष्‍ठ युधि‍ष्‍ठि‍र भाइयों सहि‍त पयोष्‍णी नदी में स्‍नान करके वैदूर्य पर्वत और महानदी नर्मदा के तट पर जाने का उद्देश्‍य लेकर वहाँ से चल दि‍ये और वे तेजस्‍वी नरेश सब भाइयों को साथ लि‍ये यथासमय अपने गन्‍तव्‍य स्‍थान पर पहुँच गये। वहाँ भगवान लोमश मुनि‍ ने उनसे समस्‍त रमणीय तीर्थों और पवि‍त्र देवस्‍थानों का परि‍चय कराया। तत्‍पश्‍चात राजा ने अपनी सुवि‍धा और प्रसन्‍नता के अनुसार सहस्रों ब्राह्मणों को धन का दान कि‍या और भाइयों सहि‍त उन सब स्‍थानों की यात्रा की।

लोमश जी ने कहा- कुन्‍तीनन्‍दन! वैदूर्य पर्वत का दर्शन करके नर्मदा में उतरने से मनुष्‍य देवताओं तथा पुण्‍यात्‍मा राजाओं के समान पवि‍त्र लोकों को प्राप्‍त कर लेता है।
नरश्रेष्‍ठ! वह वैदूर्य पर्वत त्रेता और द्वापर की सन्‍धि‍ में प्रकट हुआ है, इसके नि‍कट जाकर मनुष्‍य सब पापों से मुक्‍त हो जाता है। तात! यह राजा शर्ताति‍ के यज्ञ का स्‍थान प्रकाशि‍त हो रहा है, जहाँ साक्षात इन्द्र ने अश्‍वि‍नीकुमारों के साथ बैठकर सोमपान कि‍या था।
महाभाग! यहीं महातपस्वी भृगुनन्‍दन भगवान च्यवन देवराज इन्‍द्र पर कुपि‍त हुए थे और उन्‍होंने इन्‍द्र को स्‍तम्‍भि‍त भी कर दि‍या था। इतना ही नहीं, मुनि‍प्रवर च्‍यवन ने यहीं अश्‍वि‍नीकुमारों को यज्ञ में सोमपान का अधि‍कारी बनाया था और इसी स्‍थान पर राजकुमारी सुकन्या उन्‍हें पत्‍नीरूप में प्राप्‍त हुई थी।
युधिष्ठिर ने पूछा- मुने! महातपस्‍वी भृगुपुत्र महर्षि‍ च्‍यवन ने भगवान इन्‍द्र का स्तम्भन कैसे कि‍या? उन्‍हें इन्‍द्र पर क्रोध कि‍सलि‍ये हुआ? तथा ब्रह्मन! उन्‍होंने अश्‍वि‍नीकुमारों को यज्ञ में सामपान का अधि‍कारी कि‍स प्रकार बनाया? ये सब बातें आप यथार्थ रूप में मुझे बतावें।

लोमश जी कहते हैं- युधिष्ठिर! महर्षि‍ भृगु के पुत्र च्यवन मुनि हुए, जो महान तपस्वी थे। उन्होंने उस सरोवर के समीप तपस्या आरम्भ की। पाण्डुनन्दन! परम तेजस्वी महात्मा च्यवन वीरासन से बैठकर ठूंठे काठ के समान जान पड़ते थे। राजन! वे एक ही स्थान पर दीर्घकाल तक अविचल भाव से बैठे रहे। धीरे-धीरे अधिक समय बीतने पर उनका शरीर चींटियों से व्याप्त हो गया। वे महर्षि‍ लताओं से आच्छादित हो गये और बांबी के समान प्रतीत होने लगे। इस प्रकार लता-वेलों से आच्छादित हो बुद्धिमान च्यवन मुनि सब ओर से केवल मिट्टी के लोंदे के समान जान पड़ने लगे। दीमकों द्वारा जमा की हुई मिट्टी के ढेर से ढके हुए वे बड़ी भारी तपस्या कर रहे थे। इस प्रकार दीर्घ काल व्यतीत होने पर राजा शर्याति इस उत्तम एवं रमणीय सरोवर के तट पर विहार के लिये आये।
युधिष्‍ठि‍र! उनके अन्त:पुर में चार हजार स्त्रियाँ थीं; परंतु संतान के नाम पर केवल एक ही सुन्दरी पुत्री थी, जिसका नाम सुकन्या था। यह कन्या दिव्य वस्‍त्राभूषणों से विभूषि‍त हो सखियों से घि‍री हुई वन में इधर से उधर घूमने लगी। घूमती-घामती वह भृगुनन्दन च्यवन की बांबी के पास जा पहुँची। वहाँ की भूमि उसे बड़ी मनोहर दिखायी दी। वह सखियों के साथ वृक्षों के फल-फूल तोड़ती हुई चारों ओर घूमने लगी। सुन्दर रूप, नयी अवस्था, काम भाव के उदय ओर यौवन के मद से प्रेरित हो सुकन्या ने उत्तम फूलों से भरी हुई वन वृक्षों की बहुत-सी शाखाएं तोड़ लीं। उस समय उसके शरीर पर एक ही वस्त्र था ओर वह भाँति-भाँति के अलंकारों से अलंकृत थी। बुद्धिमान च्यवन मुनि ने उसे देखा। वह चमकती हुई विद्युत के समान चारों ओर विचर रही थी। उसे एकान्त मे देखकर परम कान्तिमान, तपोबलसम्पन्न एवं दुर्बल कण्ठ वाले ब्रह्मर्षि‍ च्यवन को बड़ी प्रसन्नता हुई। उन्होंने उस कल्याणमयी राजकन्या को पुकारा; परंतु वह ( ब्रह्मर्षि‍ का कण्ठ दुर्बल होने के कारण) उनकी आवाज नहीं सुनती थी।
उस बांबी में मुनिवर च्यवन की चमकती हुई आंखों को देखकर उसे बहुत कौतूहल हुआ। उसकी बुद्धि पर मोह छा गया और उसने विवश होकर यह कहती हुई कि ‘देखूं’ यह क्या है? एक कांटे से उन्हें छेद दिया। उसके द्वारा आंखें बि‍ंध जाने के कारण परम क्रोधी ब्रह्मर्षि‍ च्यवन अत्यन्त कुपित हो उठे। फिर तो उन्होंने शर्याती की सेना के मल-मूत्र बंद कर दिये। मल-मूत्र का द्वार बंद हो जाने से मलावरोध के कारण सारी सेना को बहुत दु:ख होने लगा। सैनिकों की ऐसी अवस्था देखकर राजा ने सबसे पूछा- ‘यहाँ नित्य निरन्तर तपस्या में संलग्न रहने वाले वयोवृद्ध महामना च्यवन रहते हैं। वे स्वभावत: बडे क्रोधी हैं। उनका जानकर या बिना जाने आज किसने अपकार किया है? जिन लोगों ने भी ब्रह्मर्षि‍ का अपराध किया है, वे तुरंत सब कुछ बता दें, विलम्ब न करें।'

'तब सम्पूर्ण सैनिकों ने उनसे कहा- ‘महाराज! हम नहीं जानते कि किसके द्वारा उनका अपराध हुआ है। आप अपनी रुचि के अनुसार सभी उपायों द्वारा इसका पता लगावें।’
तब राजा शर्याति ने साम और उग्रनीति के द्वारा सभी सुहृदों से पूछा; परंतु वे भी इसका पता न लगा सके। तदनन्तर सुकन्या ने सारी सेना को मलावरोध के कारण दु:ख से पीड़ि‍त और पिता को भी चिन्तित देख इस प्रकार कहा- ‘तात! मैंने इस वन में घूमते समय एक बांबी के भीतर कोई चमकीली वस्तु देखी, जो जुगनू के समान जान पड़ती थी। उसके निकट जाकर मैंने उसे कांटे से बींध दिया।‘
यह सुनकर शर्याति तुरंत ही बांबी के पास गये। वहाँ उन्होंने तपस्या में बढ़े-चढ़े वयोवृद्ध महात्मा च्यवन को देखा और हाथ जोड़कर अपने सैनिकों का कष्‍ट निवारण करने के लिये याचना की- ‘भगवन! मेरी बालिका ने अज्ञानवश जो आपका अपराध किया है, उसे आप कृपापूर्वक क्षमा करें।’ उनके ऐसा कहने पर भृगुनन्दन च्यवन ने राजा से कहा- ‘राजन! तुम्हारी इस पुत्री ने अहंकारवश अपमानपूर्वक मेरी आंखें फोड़ी हैं, अत: रूप और उदारता आदि गुणों से युक्त तथा लोभ और मोह के वशीभूत हुई तुम्हारी इस कन्या को पत्नी रूप में प्राप्त करके ही मैं इसका अपराध क्षमा कर सकता हूँ। भूपाल! यह मैं तुमसे सच्ची बात कहता हूं’।
लोमश जी कहते हैं- च्यवन ऋषि‍ का यह वन सुनकर राजा शर्याति ने बिना कुछ विचार किये ही महात्मा च्यवन को पुत्री दे दी। उस राजकन्या को पाकर भगवान च्यवन मुनि प्रसन्न हो गये। तत्पश्चात उनका कृपाप्रसाद प्राप्त करके राजा शर्याति सेना सहित सकुशल अपनी राजधानी को लौट आये। सुकन्या भी तपस्वी च्यवन को पति रूप में पाकर प्रतिदिन प्रेमपूर्वक तप और नियम का पालन करती हुई उनकी परि‍चर्या करने लगी। सुमुखी सुकन्या किसी के गुणों में दोष नहीं देखती थी। वह विविध अग्नियों और अतिथियों की सेवा में तत्पर हो शीघ्र ही महर्षि‍ च्यवन की अराधना में लग गयी।

लोमश जी कहते है- युधिष्ठिर! तदनन्‍तर कुछ काल के बाद जब एक समय सुकन्या स्‍नान कर चु‍की थी, उस समय उसके सब अंग ढके हुए नहीं थे। इसी अवस्‍था में दोनों अश्‍वि‍नीकुमार देवताओं ने उसे देखा। साक्षात देवराज इन्द्र की पुत्री के समान दर्शनीय अंगों वाली उस राजकन्‍या को देखकर नासत्‍यसंज्ञक अश्‍वि‍नीकुमारों ने उसके पास जा यह बात कही- ‘वामोरु! तुम कि‍सकी पुत्री और कि‍सकी पत्‍नी हो? इस वन में क्‍या करती हो? भद्रे! हम तुम्‍हारा परि‍चय प्राप्‍त करना चाहते हैं। शोभने! तुम सब बातें ठीक-ठीक बताओ।'
तब सुकन्‍या ने लज्‍जि‍त होकर उन दोनों श्रेष्‍ठ देवताओं से कहा- ‘देवेश्‍वरो! आपको वि‍दीत होना चाहि‍ए कि‍ मैं राजा शर्याति‍ की पुत्री और महर्षि‍ च्यवन की पत्‍नी हूँ। मेरा नाम इस जगत में सुकन्‍या प्रसि‍द्ध है। मैं सम्‍पूर्ण हृदय से सदा अपने पति‍देव के प्रति‍ नि‍ष्‍ठा रखती हूँ।‘ यह सुनकर अश्‍वि‍‍नीकुमारों ने पुन: हंसते हुए कहा- ‘कल्‍याणि‍! तुम्‍हारे पि‍ता ने इस अत्‍यन्‍त बूढ़े पुरुष के साथ तुम्‍हारा वि‍वाह कैसे कर दि‍या? भीरु! इस वन में तुम वि‍द्युत की भाँति‍ प्रकाशि‍त हो रही हो। भामि‍ने! देवताओं के यहाँ भी तुम जैसी सुन्‍दरी को हम नहीं देख पाते हैं। भद्रे! तुम्‍हारे अंगों पर आभूषण नहीं है। तुम उत्‍तम वस्‍त्रों से भी वंचि‍त हो और तुमने कोई श्रृंगार भी नहीं धारण कि‍या है तो भी इस वन की अधि‍काधि‍क शोभा बढ़ा रही हो। र्नि‍दोष अंगों वाली सुन्‍दरी! यदि‍ तुम समस्‍त आभूषणों से भूषि‍त हो जाओ और अच्‍छे-अच्‍छे वस्‍त्र पहन लो, तो उस समय तुम्‍हारी जो शोभा होगी, वैसी इस मल और पंक से युक्‍त मलि‍न वेश में नहीं हो रही हैा। कल्‍याणि‍! तुम ऐसी अनुपम सुन्‍दरी होकर काम-भोग से शून्‍य इस जरा-जर्जर बूढ़े पति‍ की उपासना कैसे करती हो? पवि‍त्र मुस्‍कान वाली देवी! वह बूढ़ा तो तुम्‍हारी रक्षा और पालन-पोषण में भी समर्थ नहीं है। अत: तुम च्यवन को छोड़कर हम दोनों में कि‍सी एक को अपना पति‍ चुन लो। देवकन्‍या के समान सुन्‍दरी राजकुमारी! बूढ़े पति‍ के लि‍ये अपनी इस जवानी को व्‍यर्थ न गंवाओ।'
उनके ऐसा कहने पर सुकन्‍या ने उन दोनों देवताओं से कहा- देवेश्‍वरो! मैं अपने पति‍देव च्‍यवन मुनि‍ में ही पूर्ण अनुराग रखती हूं, अत: आप मेरे वि‍षय में इस प्रकार की अनुचि‍त आशंका न करें।' तब उन दोनों ने पुन: सुकन्‍या से कहा- ‘शुभे! हम देवताओं के श्रेष्‍ठ वैद्य हैं। तुम्हारे पति‍ को तरुण और मनोहर रूप में सम्‍पन्‍न बना देंगे। तब तुम हम तीनों में से कि‍सी एक को अपना पति‍ बना लेना। इस शर्त के साथ तुम चाहो तो अपने पति‍ को यहाँ बुला लो’।
राजन! उन दोनों की यह बात सुनकर सुकन्‍या च्‍यवन मुनि‍ के पास गयी और अश्‍वि‍नीकुमारों ने जो कहा था, वह सब उन्‍हें कह सुनाया। यह सुनकर च्‍यवन ने अपनी पत्‍नी से कहा- ‘प्रि‍य! देववैद्यों ने जैसा कहा है, वैसा करो’।

पति‍ की आज्ञा पाकर सुकन्‍या ने अश्विनीकुमारों से कहा- ‘आप मेरे पति‍ को रूप और यौवन से सम्‍पन्‍न बना दें।‘ उसका यह कथन सुनकर अश्विनीकुमारों ने राजकुमारी सुकन्‍या से कहा- ‘तुम्‍हारे पति‍देव इस जल में प्रवेश करें।‘ तब च्यवन मुनि‍ ने सुन्‍दर रूप की अभीलाषा लेकर शीघ्रतापूर्वक उस सरोवर के जल में प्रवेश कि‍या।
राजन! उनके साथ ही दोनों अश्विनीकुमार भी उस सरोवर में प्रवेश कर गये। तदनन्‍तर दो घड़ी के पश्‍चात वे सब-के-सब दिव्य रूप धारण करके सरोवर से बाहर निकले। उन सबकी युवावस्‍था थी। उन्होंने कानों में चमकीले कुण्‍डल धारण कर रखे थे। वेशभूषा भी उनकी एक सी ही थी और वे सभी मन की प्रीति बढ़ाने वाले थे। सरोवर से बाहर आकर उन सब ने एक साथ कहा- ‘शुभे! भद्रे! वरवर्णि‍नि‍! हम में से कि‍सी एक को, जो तुम्‍हारी रुचि‍ के अनुकूल हो, अपना पति‍ बना लो अथवा शोभने! जि‍सको भी तुम मन से चाहती होओ, उसी को पति‍ बनाओ।‘
देवी सुकन्‍या ने उस सबको एक जैसा रूप धारण कि‍ये खड़े देख मन और बुद्धि‍ से नि‍श्‍चय करके अपने पति‍ को ही स्‍वीकार कि‍या। महातेजस्‍वी च्यवन मुनि‍ ने अनुकूल पत्‍नी, तरुण अवस्‍था और मनोवांछि‍त रूप पाकर बढ़े हर्ष का अनुभव कि‍या और दोनों अश्विनीकुमारों से कहा- ‘आप दोनों ने मुझ बूढ़े को रूपवान और तरुण बना दि‍या, साथ ही मुझे यह भार्या भी मि‍ल गयी; इसलि‍ये मैं प्रसन्‍न होकर आप दोनों को यज्ञ में देवराज इन्द्र के सामने ही सोमपान का अधि‍कारी बना दूंगा। यह मैं आप लोगों से सत्‍य कहता हूँ।'
यह सुनकर दोनों अश्विनीकुमार प्रसन्‍नचि‍त्त हो देवलोक को लौट गये और च्‍यवन तथा सुकन्‍या देवदम्‍पति‍ की भाँति‍ वि‍हार करने लगे।

लोमश जी कहते हैं- युधिष्ठिर! तदनन्‍तर राजा शर्याति‍ ने सुना कि‍ महर्षि‍ च्यवन युवावस्‍था को प्राप्‍त हो गये; इस समाचार से उन्‍हें बड़ी प्रसन्‍नता हुई। वे सेना के साथ महर्षि‍ च्‍यवन के आश्रम पर आये। च्यवन और सुकन्या को देवकुमारों के समान सुखी देखकर पत्‍नी सहि‍त शर्याति‍ को महान हर्ष हुआ, मानो उन्‍हें सम्‍पूर्ण पृथ्‍वी का राज्‍य मि‍ल गया हो। च्‍यवन ऋषि‍ ने रानि‍यों सहि‍त राजा का बड़ा आदर सत्‍कार कि‍या और उनके पास बैठकर मन को प्रि‍य लगने वाली कल्‍याणमयी कथाएं सुनायीं।
युधिष्ठिर! तत्‍पश्‍चात भृगुनन्‍दन च्‍यवन ने उन्‍हें सान्‍त्‍वना देते हुए कहा- ‘राजन! आप से यज्ञ कराऊँगा। आप सामग्री जुटाइये’। महाराज! यह सुनकर राजा शर्याति‍ बड़े प्रसन्‍न हुए और उन्होंने च्‍यवन मुनि‍ के उस वचन की बड़ी सराहना की। तदनन्‍तर यज्ञ के लि‍ये उपयोगी शुभ दि‍न आने पर शर्याति‍ ने एक उत्‍तम यज्ञमण्‍डप तैयार करवाया, जो सम्‍पूर्ण मनोवांछि‍त समृद्धि‍यों से सम्‍पन्‍न था। राजन! भृगुनन्‍दन च्‍यवन ने उस यज्ञमण्‍डप में राजा से यज्ञ करवाया। उस यज्ञ में जो अद्भुत बातें हुई थीं, उन्‍हें मुझसे सुनो।
महर्षि‍ च्यवन ने उस समय दोनों अश्विनीकुमारों को देने के लि‍ये सोमरस का भाग हाथ में लि‍या। उन दोनों के लि‍ये सोम का भाग ग्रहण करते समय इन्द्र ने मुनि‍ को मना कि‍या। इन्‍द्र बोले– 'मुने! मेरा यह सि‍द्धान्‍त है कि‍ ये दोनों अश्विनीकुमार यज्ञ में सोमपान के अधि‍कारी नहीं हैं; क्‍योंकि‍ ये द्युलोक नि‍वासी देवताओं के वैद्य हैं और उस वैद्यवृत्‍ति‍ के कारण ही इन्‍हें यज्ञ में सोमपान का अधि‍कार नहीं रह गया है।'
च्‍यवन ने कहा- 'मघवन! ये दोनों अश्विनीकुमार बड़े उत्‍साही और बुद्धि‍मान हैं। रूप सम्‍पति‍ में भी सबसे बढ़-चढ़कर हैं। इन्‍होंने ही मुझे देवताओं के समान दि‍व्‍य रूप से युक्‍त और अजर बनाया है। देवराज! फि‍र तुम्हारे या अन्‍य देवताओं के सि‍वा इन्‍हें यज्ञ में सेामरस का भाग पाने को अधि‍कार क्‍यों नहीं है। पुरंदर! इन अश्विनीकुमारों को भी देवता ही समझो।'
इन्‍द्र बोले– 'ये दोनों चि‍कि‍त्‍सा कार्य करते हैं और मनमाना रूप धारण करके मृत्‍युलोक में भी वि‍चरते रहते हैं, फि‍र इन्‍हें इस यज्ञ में सोमपान का अधि‍कार कैसे प्राप्‍त हो सकता है।'
लोमश जी कहते हैं– युधिष्ठिर! जब देवराज इन्द्र बार-बार यही बात दुहराने लगे, तब भृगुनन्‍दन च्यवन ने उनकी अवहेलना करके अश्विनीकुमारों को देने के लि‍ये सोमरस का भाग ग्रहण कि‍या। उस समय देववैद्यों के लि‍ये उत्‍तम सोमरस ग्रहण करते देख इन्‍द्र ने च्‍यवन मुनि‍ से इस प्रकार कहा- ‘ब्रह्मन! तुम इन दोनों के लि‍ये सोमरस ग्रहण करोगे तो मैं तुम पर अपना परम उत्‍तम भयंकर वज्र छोड़ दूंगा’। उनके ऐसा कहने पर च्‍यवन मुनि‍ ने मुसकराते हुए इन्‍द्र की ओर देखकर अश्विनीकुमारों के लि‍ये वि‍धि‍पूर्वक उत्‍तम सोमरस हाथ में लि‍या। तब शचीपति‍ इन्‍द्र उनके ऊपर भयंकर वज्र छोड़ने लगे, परंतु वे जैसे ही प्रहार करने लगे, भृगुनन्‍दन च्‍यवन ने उनकी भुजा को स्‍तम्‍भि‍त कर दि‍या।

इस प्रकार उनकी भुजा स्‍तम्‍भि‍त करके महातेजस्‍वी च्यवन ऋषि‍ ने मन्‍त्रोच्‍चारणपूर्वक अग्‍नि‍ में आहूति‍ दी। वे देवराज इन्द्र को मार डालने के लि‍ये उद्यत होकर कृत्‍या उत्‍पन्‍न करना चाहते थे। च्‍यवन ऋषि‍ के तपोबल से वहाँ कृत्‍या प्रकट हो गयी। उस कृत्‍या के रूप में महाप्रराक्रमी महादैत्‍य मद का प्रादुर्भाव हुआ, जि‍सके शरीर का वर्णन देवता तथा असुर भी नहीं कर सकते थे।
उस असुर का वि‍शाल मुख बड़ा भंयकर था। उसके आगे के दांत तीखे दि‍खायी देते थे। उसकी ठोड़ी सहि‍त नीचे का ओष्‍ठ धरती पर टि‍का हुआ था और दूसरा स्‍वर्गलोक तक पहुँच गया था। उसकी चार ढाढ़ें सौ-सौ योजन तक फैली हुई थीं। उस दैत्‍य के दूसरे दांत भी दस-दस योजन लम्‍बे थे। उनकी आकृति‍ महलों के कंगूरों के समान थी। उनका अग्रभाग शूल के समान तीखा दि‍खलायी देता था। दोनों भुजाऐं दो पर्वतों के समान प्रतीत होती थीं। दोनों की लंबाई एक समान दस-दस हजार योजन की थी।
उसके दोनों नेत्र चन्‍द्रमा और सूर्य के समान प्रज्‍वलि‍त हो रहे थे। उसका मुख प्रलय काल की अग्‍नि‍ के समान जाज्‍वल्‍य जान पड़ता था। उसकी लपलपाती हुई चंचल जीभ वि‍द्युत के समान चमक रही थी और उसके द्वारा वह अपने जबड़ों को चाट रहा था। उसका मुख खुला हुआ था, मानो वह सारे जगत को बलपूर्वक नि‍गल जायेगा। वह दैत्‍य कुपि‍त हो अपनी अत्‍यन्‍त भयंकर गर्जना से सम्‍पूर्ण जगत को गुँजाता हुआ इन्द्र को खा जाने के लि‍ये उनकी ओर दौड़ा।

लोमश जी कहते है- युधिष्ठिर! मुँह बाये हुए यमराज की भाँति‍ भयंकर मुख वाले उस मदासुर को नि‍गलने के लि‍ये आते देख देवराज इन्द्र भय से व्‍याकुल हो गये। जि‍नकी भुजायें स्तब्‍ध हो गयी थीं, वे इन्‍द्र मृत्‍यु के डर से घबराकर बार-बार ओष्‍ठ प्रान्‍त चाटने लगे। उसी अवस्‍था में उन्‍होंने महर्षि‍ च्यवन से कहा- ‘भृगुनन्‍दन! ये दोनों अश्विनीकुमार आज से सोमपान के अधि‍कारी होंगे। मेरी यह बात सत्‍य है, अत: आप मुझ पर प्रसन्‍न हों। आपके द्वारा कि‍या हुआ यह यज्ञ का आयोजन मि‍थ्‍या न हो। आपने जो कर दि‍या, वही उत्‍तम वि‍धान हो। ब्रह्मर्षे! मैं जानता हूं, आप अपना संकल्‍प कभी मि‍थ्‍या नहीं होने देंगे। आज आपने इन अश्विनीकुमारों को जैसे सोमपान का अधि‍कारी बनाया है, उसी प्रकार मेरा भी कल्‍याण कीजि‍ये। भृगुनन्‍दन! आपकी अधि‍क से अधि‍क शक्‍ति‍ प्रकाश में आवे तथा जगत में सुकन्या और इसके पि‍ता की कीर्ति का वि‍स्‍तार हो। इस उद्देश्‍य से मैंने यह आपके बल, वीर्य को प्रकाशि‍त करने वाला कार्य कि‍या है, अत: आप प्रसन्‍न होकर मुझ पर कृपा करें। आप जैसा चाहते हैं, वैसा ही होगा’।
इन्द्र के ऐसा कहने पर भृगुनन्‍दन महामना च्‍यवन का क्रोध शीघ्र शान्‍त हो गया और उन्‍होंने देवेन्‍द्र को (उसी क्षण सम्‍पूर्ण दु:खों से) मुक्‍त कर दि‍या। राजन! उन शक्‍ति‍शाली ऋषि‍ ने मद को, जि‍से पहले उन्‍होंने ही उत्‍पन्‍न कि‍या था, मद्यपान, स्त्री, जूआ और मृगया (शि‍कार)-इन चार स्‍थानों में पृथक-पृथक बांट दि‍या। इस प्रकार मद को दूर हटाकर उन्‍होंने देवराज इन्‍द्र और अश्विनीकुमारों सहि‍त सम्‍पूर्ण देवतताओं को सोमरस से तृप्‍त कि‍या तथा शर्याति‍ का यज्ञ पूर्ण कराकर समस्‍त लोकों में अपनी अद्भुत शक्‍ति‍ को वि‍ख्‍यात करके वक्‍ताओं में श्रेष्‍ठ च्यवन ऋषि‍ अपनी मनोनुकूल पत्‍नी सुकन्या के साथ वन में वि‍हार करने लगे।
युधिष्ठिर! यह जो पक्षि‍यों के कलरव से गूंजता हुआ सरोवर सुशोभि‍त हो रहा है, महर्षि‍ च्‍यवन का ही है। तुम भाइयों सहि‍त इसमें स्‍नान करके देवताओं और पि‍तरों का तर्पण करो। भूपाल! भरतनन्‍दन! इस सरोवर का और सि‍कताक्ष तीर्थ का दर्शन करके सैन्‍धवारण्‍य में पहुँचकर वहाँ की छोटी-छोटी नदि‍यों के दर्शन करना। महाराज! यहाँ के सभी तालाब में जाकर जल का स्‍पर्श करो। भारत! स्‍थाणु (शि‍व) के मन्‍त्रों का जप करते हुए उन तीर्थों में स्‍नान करने से तुम्‍हें सि‍द्धि‍ प्राप्‍त होंगी।
नरश्रेष्‍ठ! यह त्रेता और द्वापर की संधि‍ के समय प्रकट हुआ तीर्थ है। युधि‍ष्‍ठि‍र! यह सब पापों का नाश करने वाला तीर्थ दि‍खायी देता है। इस सर्वपापनाशन तीर्थ में स्‍नान करके तुम शुद्ध हो जाओगे। इसके आगे आर्चीक पर्वत है, जहाँ मनीषी पुरुष नि‍वास करते हैं। वहाँ सदा फल लगे रहते हैं और नि‍रन्‍तर पानी के झरने बहते रहते हैं। इस पर्वत पर अनेक देवताओं के उत्‍तम स्‍थान हैं।

युधिष्ठिर! ये देवताओं के अनेकानेक मन्‍दि‍र दि‍खायी देते हैं, जो नाना प्रकार के हैं। यह चन्द्रतीर्थ है, जि‍सकी बहुत-से ऋषि‍ लोग उपासना करते हैं। यहाँ बालखि‍ल्‍य नामक वैखानस महात्‍मा रहते हैं, जो वायु का आहार करने वाले और परम पावन हैं। यहाँ तीन पवि‍त्र शि‍खर और तीन झरने हैं। इन सब की इच्‍छानुसार परि‍क्रमा करके स्‍नान करो।
राजेन्‍द्र! यहाँ राजा शान्तनु, शुनक और नर-नारायण, ये सभी नि‍त्‍य धाम में गये हैं।
युधि‍ष्ठिर! इस आर्चीक पर्वत पर नि‍त्‍य नि‍वास करते हुए महर्षियों सहि‍त जि‍न देवताओं और पि‍तरों ने तपस्‍या की है, तुम उन सब की पूजा करो। राजन! यहाँ देवताओं और ऋषि‍यों ने चरुभोजन कि‍या था। इसके पास ही अक्षय प्रवाह वाली यमुना नदी बहती है। यहीं भगवान कृष्‍ण ने भी तपस्‍या की है।
शत्रुदमन! नकुल, सहदेव, भीमसेन, द्रौपदी और हम सब लोग तुम्‍हारे साथ इसी स्‍थान पर चलेंगे। पाण्‍डुनन्‍दन! यह इन्द्र का पवि‍त्र झरना है। नरेश्‍वर! यह वही स्‍थान है, जहाँ धाता, वि‍धाता और वरुण ऊर्ध्‍वलोक गये हैं।
राजन! वे क्षमाशाली और परम धर्मात्‍मा पुरुष यहीं रहते थे। सरलबुद्धि‍ तथा सबके प्रति‍ मैत्री भाव रखने वाले सत्‍पुरुषों के लि‍ये यह श्रेष्ठ पर्वत शुभ आश्रय है। राजन! यहीं वह महर्षि‍गणसेवि‍त पुण्‍यमयी यमुना है, जि‍सके तट पर अनेक यज्ञ हो चुके हैं। यह पाप के भय को दूर भगाने वाली है।
कुन्‍तीनन्‍दन! यहीं महान धनुर्धर राजा मान्‍धाता ने स्‍वयं यज्ञ कि‍या था। दानि‍शि‍रोमणी सहदेवकुमार सोमक ने भी इसी तट पर यज्ञानुष्‍ठान कि‍या।

युधिष्ठिर ने पूछा- ब्राह्मणश्रेष्ठ! युवानाश्व के पुत्र नृपश्रेष्ठ मान्‍धाता तीनों लोकों मे वि‍ख्‍यात थे। उनकी उत्‍पति कि‍स प्रकार हुई थी। अमि‍त तेजस्‍वी मान्‍धाता ने यह सर्वोच्‍च स्‍थि‍ति‍ कैसे प्राप्‍त कर ली थी? सुना है, परमात्‍मा विष्णु के समान महाराज मान्‍धाता के वश में तीनों लोक थे। नि‍ष्‍पाप महर्षे! मैं आपके मुख से उन सत्‍यर्कीति‍ एवं बुद्धि‍मान राजा मान्‍धाता का वह सब चरि‍त्र सुनना चाहता हूँ। इन्द्र के समान तेजस्‍वी और अनुपम पराक्रमी उन नरेश का ‘मान्‍धाता’ नाम कैसे हु?। और उनके जन्‍म का वृत्‍तान्‍त क्‍या है? बताइये; क्‍योंकि‍ आप ये सब बातें बताने में कुशल हैं।
लोमश जी ने कहा- राजन! लोक में उन महामना नरेश का ‘मान्‍धाता’ नाम कैसे प्रचलि‍त हुआ यह बतलाता हूं, ध्‍यान देकर सुनो।
इक्ष्‍वाकु वंश में युवनाश्व नाम से प्रसिद्ध एक राजा हो गये हैं। भूपाल युवनाश्व ने प्रचुर दक्षि‍णा वाले बहुत से यज्ञों का अनुष्‍ठान किया। वे धर्मात्माओं में श्रेष्‍ठ थे। उन्होंने एक सहस्र अश्वमेध यज्ञ पूर्ण करके दक्षि‍णा के साथ दूसरे-दूसरे श्रेष्ठ यज्ञों द्वारा भगवान की अराधना की। वे महामना राजर्षि‍ महान व्रत का पालन करने वाले थे तो भी उनके कोई संतान नहीं हुई। तब वे मनस्वी नरेश राज्य का भार मन्त्रियों पर रखकर शास्त्रीय विधि के अनुसार अपने आपको परमात्म् चिन्तन में लगाकर सदा वन में ही रहने लगे।
एक दिन की बात है, राजा युवनाश्व उपवास के कारण दु:खित हो गये। प्यास से उनका हृदय सूखने लगा। उन्होंने जल पीने की इच्छा से रात के समय महर्षि‍ भृगु के आश्रम में प्रवेश किया। राजेन्द्र उसी रात में महात्मा भृगुनन्दन महर्षि‍ च्यवन ने सुद्युम्नकुमार युवनाश्व को पुत्र की पाप्ति कराने के लिये एक इष्‍टि‍ की थी। उस इष्‍टि‍ के समय महर्षि‍ ने मन्त्रपूत जल से एक बहुत बड़े कलश को भरकर रख दिया था। महाराज वह कलश का जल पहले से ही आश्रम के भीतर इस उद्देश्य से रखा गया था कि उसे पीकर राजा युवनाश्व की रानी इन्द्र के समान शक्तिशाली पुत्र को जन्म दे सके। उस कलश को वेदी पर रखकर सभी महर्षि‍ सो गये थे। रात में देर तक जागने के कारण वे सब के सब थके हुए थे। युवनाश्व उन्हें लांघकर आगे बढ़ गये। वे प्यास से पीड़ि‍त थे। उनका कण्ठ सूख गया था। पानी पीने की अत्यन्त अभिलाषा से वे उस आश्रम के भीतर गये और शान्तभाव से जल के लिये याचना करने लगे।
राजा थककर सूखे कण्ठ से पानी के लिये चिल्ला रहे थे, परंतु उस समय चें-चें करने वाले पक्षी की भाँति उनकी चीख-पुकार कोई भी न सुन सका। तदनन्तर जल से भरे हुए पर्वोक्त कलश पर उनकी दृष्‍टि‍ पड़ी। देखते ही वे बड़े वेग से उसकी ओर दौड़े और (इच्छानुसार पीकर उन्होंने बचे हुए जल को वहीं गिरा दिया)। राजा युवनाश्व प्यास से बड़ा कष्‍ट पा रहे थे। वह शीतल जल पीकर उन्हें बड़ी शान्ति मिली। वे बुद्धिमान नरेश उस समय जल पीने से बहुत सुखी हुए। तत्पश्चात तपोधन च्यवन मुनि के सहित सब मुनि जाग उठे। उन सबने उस कलश को जल से शून्य देखा।

फिर तो वे सब एकत्र हो गये और एक-दूसरे से पूछने लगे- ‘यह किसका काम है?’ युवनाश्व ने सामने आकर कहा- ‘यह मेरा कर्म है।’ इस प्रकार उन्होंने सत्य को स्वीकार कर लिया। तब भगवान च्यवन ने कहा- ‘महान बल और पराक्रम से सम्पन्न राजर्षि‍ युवनाश्व यह तुमने ठीक नहीं किया। इस कलश में मैंने तुम्हें ही पुत्र प्रदान करने के लिये तपस्या से संस्कारयुक्त किया हुआ जल रखा था और कठोर तपस्या करके ब्रह्मतेज की स्थापना की थी। राजन! उक्त विधि से इस जल को मैंने शक्तिसम्पन्न कर दिया था कि इसको पीने से एक महाबली, महापराक्रमी ओर तपोबल-सम्पन्न पुत्र उत्पन्न हो, जो अपने बल-पराक्रम से देवराज इन्द्र को भी यमलोक पहुँचा सके; उसी जल को तुमने आज पी लिया, यह अच्छा नहीं किया।
अब हम लोग इसके प्रभाव को टालने या बदलने में असमर्थ हैं। तुमने जो ऐसा कार्य कर डाला है, इसमें निश्चय ही देव की प्रेरणा है। महाराज! तुमने प्यास से व्याकुल होकर जो मेरे तपोबल से संचित तथा विधिपूर्वक मन्त्र से अभिमन्त्रित जल को पी लिया है, उसके कारण तुम अपने ही पेट से तथाकथित इन्द्रविजयी पुत्र को जन्म दोगे। इस उद्देश्य की सिद्धि के लिये हम तुम्हारी इच्छा के अनुरूप अत्यन्त अदभुत यज्ञ करायेंगे, जिससे तुम स्वयं भी शक्तिशाली रहकर इन्द्र के समान पराक्रमी पुत्र को उत्पन्न कर सकोगे और गर्भधारणजनित कष्‍ट का भी तुम्हें अनुभव न होगा’।
तदनन्तर पूरे सौ वर्ष बीतने पर उन महात्मा राजा युवनाश्व की बायीं कोख फाड़कर एक सूर्य के समान महातेजस्वी बालक बाहर निकला तथा राजा की मृत्यु नहीं हुई। तत्पश्चात महातेजस्वी इन्द्र उस बालक को देखने के लिये वहाँ आये। उस समय देवताओं ने महेन्द्र से पूछा- ‘यह बालक क्या पीयेगा।' तब उन्होंने अपनी अगुंली बालक के मुँह में डाल दी ओर कहा- ‘माम्‌ अयं धाता‘ अर्थात 'यह मुझे ही पीयेगा।’ वज्रधारी इन्द्र के ऐसा कहने पर इन्द्र आदि सब देवताओं ने मिलकर उस बालक का नाम 'मान्धाता' रख दिया। राजन इन्द्र की दी हुई प्रदेशिनी (तर्जनी अंगुली का रसास्वादन) करके वह महातेजस्वी शिशु तेरह बित्ता बढ़ गया। महाराज उस समय शक्तिशाली मान्धाता के चिन्तन करने मात्र से ही धनुर्वेद सहित सम्पूर्ण वेद और दिव्य अस्त्र ( ईश्वर की कृपा से उपस्थित हो गये)। आजगव नामक धनुष, सींग के बने हुए बाण और अभेद्य कवच- सभी तत्काल उनकी सेवा में आ गये।
भारत! साक्षात देवराज इन्द्र ने मान्धाता का राज्याभि‍षेक किया। भगवान विष्णु ने जैसे तीन पगों द्वारा त्रिलोकी को नाप लिया था, उसी प्रकार मान्धाता ने भी धर्म के द्वारा तीनों लोकों को जीत लिया। उन महात्मा नरेश का शासन चक्र सर्वत्र बेरोक-टोक चलने लगा। सारे रत्न राजर्षि‍ मान्धाता के यहाँ स्वयं उपस्थित हो जाते थे। युधिष्ठिर! इस प्रकार उनके लिये वह सारी पृथ्वी धन-रत्नों से परिपूर्ण थी। उन्होंने पर्याप्त दक्षि‍णा वाले नाना प्रकार के बहुसंख्यक यज्ञों द्वारा भगवान की समाराधना की।

राजन महातेजस्वी एवं परम कान्तिमान राजा मान्धाता ने यज्ञमण्डलों का निमार्ण करके पर्याप्त धर्म का सम्पादन किया और उसी के फल से स्वर्गलोक में इन्द्र का आधा सिंहासन प्राप्त कर लिया। उन धर्मपरायण बुद्धिमान नरेश ने केवल शासन मात्र से एक ही दिन में समुद्र, खान और नगरों सहित सारी पृथ्वी पर विजय प्राप्त कर ली। महाराज उनके दक्षि‍णायुक्त यज्ञों के चैत्यों ( यज्ञमण्डपों) से चारों ओर की पृथ्वी भर गयी थी, कहीं कोई भी स्थान ऐसा नहीं था, जो उनके यज्ञमण्डपों से घि‍रा न हो।
महाराज! महात्मा राजा मान्धाता ने दस हजार पद्म गौएं ब्राह्मणों को दान में दी थीं, ऐसा जानकार लोग कहते हैं। उन महात्मा नरेश ने बारह वर्षों तक होने वाली अनावृष्‍टि‍ के समय वज्रधारी इन्द्र के देखते-देखते खेती की उन्नति के लिये स्वयं पानी की वर्षा की थी। उन्होंने महामेघ के समान गर्जते हुए महापराक्रमी चन्द्रवंशी गान्धारराज को बाणों से घायल करके मार डाला था।
युधिष्ठिर! वे अपने मन को वश में रखते थे। उन्होंने अपने तपोबल से देवता, मनुष्‍य, तिर्यक और स्थावर- चार प्रकार की प्रजा की रक्षा की थी; साथ ही अपने अत्यन्त तेज से सम्पूर्ण लोकों को संतप्त कर दिया था। सूर्य के समान तेजस्वी उन्हीं महाराज मान्धाता के देवयज्ञ का यह स्थान है, जो कुरुक्षेत्र की सीमा के भीतर परम पवित्र प्रदेश में स्थित है, इसका दर्शन करो। राजेन्द्र! महाराज मान्धाता की भाँति तुम भी धर्मपूर्वक पृथ्वी की रक्षा करते रहने पर अक्षय स्वर्गलोक को प्राप्त कर लोगे। भूपाल! तुम मुझसे जिसके विषय में पूछ रहे थे, वह मान्धाता का उत्तम वृत्तान्त और उनका महान चरित्र सब कुछ तुम्हें सुना दिया।
वैशम्पायन जी कहते हैं- भारत! महर्षि‍ लोमश के ऐसा कहने पर कुन्तीनंदन युधिष्‍ठि‍र ने पुन: सोमक के विषय में प्रश्न किया।

युधिष्ठिर! ने पूछा- वक्ताओं मे श्रेष्ठ महर्षे! राजा सोमक का बल-पराक्रम कैसा था? मैं उनके कर्म ओर प्रभाव का यथार्थ का वर्णन चाहता हूँ।
लोमश जी ने कहा- युधिष्ठिर! सोमक नाम से प्रसिद्ध एक धर्मात्मा राजा राज्य करते थे। उनकी सौ रानियां थीं। वे सभी रूप अवस्था आदि में प्राय: एक समान थीं। परंतु दीर्घकाल तक महान प्रयन्त करते रहने पर भी वे अपनी उन रानियों के गर्भ से काई पुत्र न प्राप्त कर सके। राजा सोमक वृद्धावस्था में भी इसके लिये निरन्तर यत्नशील थे; अत: किसी समय उनकी सौ स्त्रियों में से किसी एक के गर्भ से एक पुत्र उत्पन्न हुआ, जिसका नाम था जन्तु। राजन! उसके जन्म लेने के पश्चात सभी माताएं काम-भोग की ओर से मुँह मोड़कर सदा उसी बच्चे के पास उसे सब ओर से घेरकर बैठी रहती थीं।
एक दिन एक चींटी ने जन्तु के कटिभाग में डंस लिया। चींटी के काटने पर उसकी पीड़ा से विकल हो जन्तु सहसा रोने लगा। इससे उसकी सब माताएं भी सहसा जन्तु के शरीर से चींटी को हटाकर अत्यन्त दु:खी हो जोर-जोर से रोने लगीं। उनके रोदन की वह सम्मिलित ध्वनि‍ बडी भयंकर प्रतीत हुई। उस समय राजा सोमक पुराहि‍त के साथ मन्‍त्रि‍यों की सभा में बैठे थे। उन्होंने अकस्मात वह‍ आर्तनाद सुना। सुनकर राजा ने ‘यह क्‍या हो गया?’ इस बात का पता लगाने के लि‍ये द्वारपाल को भेजा। द्वारपाल ने लौटकर राजकुमार से सम्‍बंध रखने वाली पूर्वोक्‍त घटना का यथावत वृत्‍तान्‍त सुनाया। तब शत्रुदमन राजा सोमक ने मन्‍त्रि‍यों सहि‍त उठकर बड़ी उतावली के साथ अन्‍त:पुर में प्रवेश कि‍या और पुत्र को आश्‍वासन दि‍या। बेटे को सान्‍त्‍वना देकर राजा अन्‍त:पुर से बाहर नि‍कले और पुराहि‍त तथा मन्‍त्रि‍यों के साथ पुन: मन्‍त्रणा गृह में जा बैठे।
उस समय सोमक ने कहा- 'इस संसार में कि‍सी पुरुष के एक ही पुत्र होना धि‍क्‍कार का वि‍षय है। एक पुत्र होने की अपेक्षा तो पुत्रहीन रह जाना ही अच्‍छा है। एक ही संतान हो तो सब प्राणी उसके लि‍ये सदा आकुल-व्‍याकुल रहते हैं, अत: एक पुत्र का होना शोक ही है। ब्रह्मन! मैंने अच्‍छी तरह जांच-बूझकर पुत्र की इच्छा से अपने योग्‍य सौ स्‍त्रि‍यों के साथ वि‍वाह कि‍या, कि‍तु उनके काई संतान नहीं हुई। यद्यपि‍ मेरी सभी रानि‍याँ संतान के लि‍ये यत्‍नशील थीं, तथापि‍ कि‍सी तरह मेरे यही एक पुत्र उत्‍पन्‍न हुआ, जि‍सका नाम जन्‍तु है। इससे बढ़कर दु:ख और क्‍या हो सकता है?। द्वि‍जश्रेष्ठ! मेरी तथा इन रानि‍यों की अधि‍क अवस्‍था बीत गयी, कि‍तु अभी तक मेरे और उन पत्‍नि‍यों के प्राण केवल इस एक पुत्र में ही बसते हैं। क्‍या कोई ऐसा उपयोगी कर्म हो सकता है, जि‍ससे मेरे सौ पुत्र हो जायें। भले ही वह कर्म महान हो, लघु हो अथवा अत्‍यनत दुष्‍कर हो।'

पुरोहि‍त ने कहा- सोमक! ऐसा कर्म है, जि‍ससे तुम्‍हें सौ पुत्र हो सकते हैं। यदि‍ तुम उसे कर सको तो बताऊँगा।
सोमक ने कहा- 'भगवन! आप वह कर्म मुझे बताइये, जि‍ससे सौ पुत्र हो सकते हैं। वह करने योग्‍य हो या न हो, मेरे द्वारा उसे कि‍या हुआ ही जानि‍ये।'
पुरोहि‍त ने कहा- राजन! मैं एक यज्ञ आरम्‍भ करवाऊँगा, उसमें तुम अपने पुत्र जन्‍तु की आहुति‍ देकर यजन करो। इससे शीघ्र ही तुम्‍हें सौ परम सुन्‍दर पुत्र प्राप्‍त होंगे। जि‍स समय उसकी चर्बी की आहूति‍ दी जायेगी, उस समय उसके धूंए को सूँघ लेने पर सब माताएं (गर्भवती हो) आपके लि‍ये अत्‍यन्त पराक्रमी पुत्रों को जन्‍म देंगी।
आपका पुत्र जन्तु पुन: अपनी माता के ही पेट से उत्‍पन्‍न होगा। उस समय उसकी बायीं पसली में एक सुनहरा चि‍ह्न होगा।

सोमक ने कहा- ब्रह्मन! जो-जो कार्य जैसे-जैसे करना हो, वह उसी प्रकार कीजि‍ये। मैं पुत्र की कामना से आपकी समस्‍त आज्ञाओं का पालन करूंगा।
लोमश जी कहते हैं- युधिष्ठिर! तब पुरोहि‍त ने राजा सोमक से जन्तु की बलि‍ देकर कि‍ये जाने वाले यज्ञ को आरम्‍भ करवाया। उस समय करुणामयी माताएं अत्‍यन्‍त शोक से व्‍याकुल हो, ‘हाय! हम मारी गयीं’ ऐसा कहकर रोती हुईं अपने पुत्र जन्‍तु को बलपूर्वक अपनी ओर खींच रही थीं। वे करुण स्‍वर में रोती हुईं बालक के दाहि‍ने हाथ को पकड़कर खींचती थीं और पुरोहि‍त जी उसके बायें हाथ को पकड़कर अपनी ओर खींच रहे थे। सब रानि‍याँ शोक से आतुर हो कुररी पक्षी की भाँति‍ वि‍लाप कर रही थीं और पुरोहि‍त ने उस बालक को छीनकर उसके टुकड़े-टुकड़े कर डाले तथा वि‍धि‍पूर्वक उसकी चर्बि‍यों की आहूति‍ दी।
कुरुनन्‍दन! चर्बी की आहूति‍ के समय बालक की माताएं धूँए की गन्‍ध सूंघकर सहसा शोकपीड़ि‍‍त हो पृथ्‍वी पर गि‍र पड़ीं। तदनन्‍तर वे सब सुन्‍दरी रानि‍यां गर्भवती हो गयीं। युधि‍ष्‍ठि‍र! तदनन्‍तर दस मास बीतने पर उन सबके गर्भ से राजा सोमक के सौ पुत्र हुए। राजन! सोमक का ज्‍येष्ठ पुत्र जन्‍तु अपनी माता के गर्भ से प्रकट हुआ, वही उन सब रानि‍यों को वि‍शेष प्रि‍य था। उन्‍हें अपने पुत्र उतने प्‍यारे नहीं लगते थे। उसकी दाहि‍नी पसली में पूर्वोक्‍त की भाँति‍ सुनहरा चि‍ह्न स्‍पष्‍ट दि‍खायी देता था। राजा के सौ पुत्रों में अवस्‍था और गुणों की दृष्‍टि‍ से भी वही श्रेष्ठ था।
तदनन्‍तर कुछ काल के पश्‍चात सोमक के पुरोहि‍त परलोकवासी हो गये। थोड़े ही दि‍नों के बाद राजा सोमक भी परलोकवासी हो गसे। यमलोक में जाने पर सोमक ने देखा, पुरोहि‍त जी घोर नरक की आग में पकाये जा रहे हैं। उन्हें उस अवस्‍था में देखकर सोमक ने पूछा- ‘ब्रह्मन! आप नरक की आग में कैसे पकाये जा रहे हैं?' तब नरकाग्‍नि‍ से अधि‍क संतप्‍त होते हुए पुरोहि‍त ने कहा- ‘राजन! मैंने तुम्‍हें जो (तुम्‍हारे पुत्र की आहूति‍ देकर) यज्ञ करवाया था, उसी कर्म का फल है।’ यह सुनकर राजर्षि‍ सोमक ने धर्मराज से कहा- ‘भगवन! मैं इस नरक में प्रवेश करूंगा। आप मेरे पुरोहि‍त को छोड़ दीजि‍ये। वे महाभाग मेरे ही कारण नरकाग्‍नि‍ में पक रहे हैं। अत: मैं अपने आपको नरक में रखूंगा, परंतु मेरे गुरु जी को उससे छुटकारा मि‍ल जाना चाहि‍ये’।
धर्म ने कहा- राजन! कर्ता के सि‍वा दूसरा कोई उसके कि‍ये हुए कर्मों का फल कभी नहीं भोगता है। वक्‍ताओं में श्रेष्ठ महाराज! तुम्‍हें अपने पुण्‍य कर्मों के फलस्‍वरूप जो ये पुण्‍यलोक प्राप्‍त हुए हैं, प्रत्‍यक्ष दि‍खायी देते हैं।
सोमक बोले- धर्मराज! मैं अपने वेदवेत्‍ता पुरोहि‍त के बि‍ना पुण्‍यलोकों मे जाने कि‍ इच्‍छा नहीं रखता। स्‍वर्गलोक हो या नरक- मैं कहीं भी इन्‍हीं के साथ रहना चाहता हूँ। देव! मेरे पुण्‍य कर्मों पर इनका मेरे समान ही अधि‍कार है। हम दोनों को यह पुण्‍य और पाप का फल समान रूप से मि‍लना चाहि‍ये।

धर्मराज बोले- राजन! यदि‍ तुम्‍हारी ऐसी इच्‍छा है तो इनके साथ रहकर उतने ही समय तक तुम भी पाप कर्मों का फल भोगो, इसके बाद तुम्‍हें उत्‍तम गति‍ प्राप्‍त होगी।
लोमश जी कहते हैं- युधिष्ठिर! तब कमलनयन राजा सोमक ने धर्मराज के कथनानुसार सब कार्य कि‍या और भोग द्वारा पाप नष्‍ट हो जाने पर वे पुरोहि‍त के साथ ही नरक से छूट गये। तत्‍पश्‍चात उन गुरुप्रेमी‍ नरेश ने अपने गुरु के साथ ही पुण्‍य कर्मों द्वारा स्‍वयं प्राप्‍त कि‍ये हुए पुण्‍यलोक के शुभ भोगों का उपभोग कि‍या।
यह उन्‍हीं राजा सोमक का पवि‍त्र आश्रम है, जो सामने ही सुशोभि‍त हो रहा है। यहाँ क्षमाशील होकर छ: रात नि‍वास करने से मनुष्‍य उत्‍तम गति‍ प्राप्‍त कर लेता है।
कुरुश्रेष्ठ! हम सब लोग इस आश्रम में छ: रात तक मन और इन्‍द्रि‍यों पर संयम रखते हुए नि‍श्‍चिन्‍त होकर नि‍वास करेंगे। तुम इसके लि‍ये तैयार हो जाओ।

लोमश जी कहते है- युधिष्ठिर! पूर्वकाल में यहाँ साक्षात प्रजापति ने इष्‍टि‍कृत नामक सत्र का एक सहस्र वर्षों तक चालू रहने वाला अनुष्‍ठान किया था। यहीं यमुना के तट पर नाभागपुत्र अम्बरीष ने भी यज्ञ किया था और पूर्ण होने के पश्चात सदस्यों को दस पद्म मुद्राएं दान की थीं तथा यज्ञों और तपस्या द्वारा परम सिद्धि प्राप्त कर ली थी। कुन्तीनन्दन! यह नहुषकुमार ययाति का देश है, जो पुण्यकर्मा, याज्ञिक, महातेजस्वी ओर सार्वभौम सम्राट थे। वे सदा इन्द्र के साथ ईर्ष्‍या रखते थे। यहाँ यह उन्हीं की यज्ञभूमि है। देखो, यहाँ अग्नियों से युक्त नाना प्रकार की वेदियां हैं, जिनसे यह सारी भूमि व्याप्त हो रही है, मानो पृथ्वी ययाति के यज्ञ-कर्मों से आक्रान्त हो उनकी पुण्यधारा में डूबी जा रही है। यह एक पत्ते वाली शमी का अवशेष अंश है तथा यह उत्तम सरोवर है। देखो ये परशुराम जी के कुण्ड हैं और यह नारायणाश्रम है।
महाराज! योगशक्ति से सारी पृथ्वी पर विचरने वाले महातेजस्वी ऋचीकनन्दन जमदग्नि का प्रसर्पण (घूमने-फिरने का स्थान) तीर्थ है, जो रौप्या नामक नदी के समीप सुशोभित है। कुरुनन्दन! इस तीर्थ के विषय में एक परम्परा प्राप्‍त कथा को सूचित करने वाले कुछ श्लोक हैं, जिन्हें मैं पढ़ता हूं, तुम मेरे मुख से सुनो– (प्राचीन काल की बात है, कोई स्त्री अपने पुत्र के साथ इस तीर्थ में निवास करने के लिये आयी थी, उससे) एक भयंकर पिशाची ने, जिसने ओखली जैसे आभूषण पहन रखे थे, उन श्लोकों को कहा था- श्लोक (का भाव) इस प्रकार है- ‘अरी! तू युगन्धर में दही खाकर[1] अच्युत स्थल में निवास करके[2] और भूतलय में नहाकर[3] यहाँ पुत्रसहित निवास करने की अधिकारिणी कैसे हो सकती है? (अच्छा, आयी है तो एक रात रह ले), यदि एक रात यहाँ रह लेने के पश्चात दूसरी रात में भी रहेगी तो दिन में तो तेरा यह हाल है (आज दिन में तो तुमको यह कष्‍ट दिया गया है) और रात में तेरे साथ अन्यथा बर्ताव होगा (विशेष कष्‍ट दिया जायेगा)।

भरतश्रेष्ठ! (इस किंवदन्ती के अनुसार किसी को भी यहाँ एक ही रात रहना चाहिये), अत: हम लोग केवल आज की रात में ही यहाँ निवास करेंगे। [युधिष्ठिर]]! यह तीर्थ कुरुक्षेत्र का द्वार बताया गया है। राजन! नहुषनन्दन राजा ययाति ने यहीं प्रचुर रत्नराशि की दक्षि‍णा से युक्त अनेक यज्ञों द्वारा भगवान का यजन किया था। उन यज्ञों में इन्द्र को बड़ी प्रसन्नता हुई थी। यह यमुना जी का प्लक्षावतरण नामक उत्तम तीर्थ है। मनीषी पुरुष इसे स्वर्गलोक का द्वार बताते हैं। यहीं यूप और ओखली आदि यज्ञ-साधनों का संग्रह करने वाले महर्षि‍यों ने सारस्वत यज्ञों का अनुष्‍ठान करके अवभृथ स्नान किया था।
राजन! राजा भरत ने धर्मपूर्वक वसुधा का राज्य पाकर यहीं बहुत-से यज्ञ किये थे और यहीं अश्वमेध यज्ञ के उद्देश्य से उन्होंने अनेक बार कृष्‍णमृग के समान रंग वाले यज्ञ-सम्बन्धी श्यामकर्ण अश्व को भूतल पर भ्रमण के लिये छोड़ा था। नरश्रेष्ठ! इसी तीर्थ में ऋषि‍प्रवर संवर्त से सुरक्षि‍त हो महाराज मरुत्त ने उत्तम यज्ञ का अनुष्‍ठान किया। राजेन्द्र! यहाँ स्नान करके शुद्ध हुआ मनुष्‍य सम्पूर्ण लोकों को प्रत्यक्ष देखता है और पाप से मुक्त हो पवि‍त्र हो जाता है; अत: तुम इसमें भी स्नान करो।
वैशम्पायन जी कहते हैं- जनमेजय! तदनन्तर भाइयों सहित स्नान करके महर्षि‍यों द्वारा प्रशंसित हो पण्डवश्रेष्ठ युधिष्‍ठि‍र ने लोमश जी से इस प्रकार कहा- ‘मुनीश्वर! तपोबल से सम्पन्न होने के कारण वस्तुत: आप ही यथार्थ पराक्रमी हैं। आपकी कृपा से आज मैं इस प्लक्षावतरण के जल में स्थित होकर सब लोकों को प्रत्यक्ष देख रहा हूँ। यहीं से मुझे पाण्डवश्रेष्ठ श्वेतवाहन अर्जुन भी दिखायी देते हैं।
लोमश जी कहते हैं- महाबाहो! तुम ठीक कहते हो। यहाँ स्नान करके तप:शक्तिसम्पन्न श्रेष्ठ ऋषि‍गण इसी प्रकार चराचर प्राणियों सहित तीनों लोकों का दर्शन करते हैं। अब इस पुण्यललिता सरस्वती का दर्शन करो, जो एकमात्र पुण्य का ही आश्रय लेने वाले पुरुषों से घि‍री हुई है। नरश्रेष्ठ इसमें स्नान करने से तुम्हारे सारे पाप धुल जायेंगे।
कुन्तीनन्दन! यहाँ अनेक देवर्षि‍, ब्रह्मर्षि‍ तथा राजर्षि‍यों ने सारस्वत यज्ञों का अनुष्‍ठान किया था। यह सब ओर पांच योजन फैली हुई प्रजापति की यज्ञवेदी है। यही यज्ञपरायण महात्मा राजा कुरु का क्षेत्र है।

लोमश जी कहते हैं- भारत! यहाँ शरीर छूट जाने पर मनुष्‍य स्वर्गलोक में जाते हैं; इसलिये हजारों इस तीर्थ में मरने के लिये आकर निवास करते हैं। प्राचीन काल में प्रजापति दक्ष ने यज्ञ करते समय यह आशीर्वाद दिया था कि जो मनुष्‍य यहाँ मरेंगे, वे स्वर्गलोक पर अधिकार प्राप्त कर लेंगे। यह रमणीय, दिव्य और तीव्र प्रवाह वाली सरस्वती नदी है और यह सरस्वती का विनशन नामक तीर्थ है। यह निषादराज का द्वार है। वीर युधिष्ठिर! उन निषादों के ही संसर्ग दोष से सरस्वती नदी यहाँ इसलिये पृथ्वी के भीतर प्रविष्‍ट हो गयी कि निषाद मुझे जान न सकें। यह चमसोद्भेद तीर्थ है; जहाँ सरस्वती पुन: प्रकट हो गयी है। यहाँ समुद्र में मिलने वाली सम्पूर्ण पवित्र नदियां इसके सम्मुख आयी हैं। शत्रुदमन! यह सिन्धु का महान तीर्थ है, जहाँ जाकर लोपामुद्रा ने अपने पति अगस्त्य मुनि का वरण किया था।
सूर्य के समान तेजस्वी नरेश! यह प्रभासतीर्थ[1] प्रकाशित हो रहा है, जो इन्द्र को बहुत प्रिय है। यह पुण्यमय क्षेत्र सब पापों का नाश करने वाला और परम पवित्र है। यह विष्‍णुपद नाम वाला उत्तम तीर्थ दिखायी देता है तथा वह परम पावन और मनोरम विपाशा (व्यास) नदी है। यहीं भगवान वसिष्ठ मुनि पुत्रशोक से पीड़ि‍त हो अपने शरीर को पाशों से बांधकर कूद पडे थे, परंतु पुन: विपाश (पाशमुक्त) होकर जल से बाहर निकल आये। शत्रुदमन! यह पुण्यमय काश्मीरमण्डल है, जहाँ बहुत-से महर्षि‍ निवास करते हैं। तुम भाइयों सहित इसका दर्शन करो। भारत! यह वही स्थान है, जहाँ उत्तर के समस्त ऋषि‍, नहुषकुमार ययाति, अग्नि और काश्यप का संवाद हुआ था। महाराज! यह मानसरोवर का द्वार प्रकाशित हो रहा है। इस पर्वत के मध्य भाग में परशुराम जी ने अना आश्रम बनाया था।
युधिष्‍ठि‍र! परशुराम जी सर्वत्र विख्यात हैं। वे सत्यपराक्रमी हैं। उनके इस आश्रम का द्वार विदेह देश के उत्तर में है। यह बवंडर (वायु का तुफान) भी उनके इस द्वार का कभी उल्लंघन नहीं कर सकता (फिर औरों की तो बात ही क्या है)। नरश्रेष्ठ! इस देश में दूसरी आश्चर्य की बात यह है कि यहाँ निवास करने वाले साधक को युग के अन्त में पार्षदों तथा पार्वती सहित इच्छानुसार रूप धारण करने वाले भगवान शंकर का प्रत्यक्ष दर्शन होता है। इस सरोवर के तट पर चैत्र मास में कल्याणकामी याजक पुरुष अनेक प्रकार के यज्ञों द्वारा परिवार सहित पिनाकधारी भगवान शिव की अराधना करते हैं।
इस तालाब में श्रद्धापूर्वक स्नान एवं आचमन करके पापमुक्त हुआ जितेन्द्रिय पुरुष शुभ लोकों में जाता है; इसमें संशय नहीं है। यह सरोवर उज्जानक नाम से प्रसिद्ध है। यहाँ भगवान स्कन्द तथा अरुन्धती सहित महर्षि‍ वसिष्ठ ने साधना करके सिद्धि एवं शान्ति प्राप्त की है। यह कुशवान नामक ह्नद है, जिसमें जिसमें कुशेशय नाम वाले कमल खिले रहते हैं। यहीं रुक्मिणी देवी का आश्रम है, जहाँ उन्होंने क्रोध को जीतकर शांति का लाभ किया था। पांडुनंदन! महाराज! तुमने जिसके विषय में यह सुन रखा है कि वह योगसिद्धि का संक्षि‍प्त स्वरूप है-जिसके दर्शनमात्र से समाधिरूप फल की प्राप्ति हो जाती है, उस भृगुतुंग नामक महान पर्वत का अब तुम दर्शन करोगे।

राजेन्द्र! वितस्ता (झेलम) नदी का दर्शन करो, जो सब पापों से मुक्‍त करने वाली है। इसका जल बहुत शीतल और अत्यन्त निर्मल है। इसके तट पर बहुत-से महर्षि‍गण निवास करते हैं।
यमुना नदी के दोनों पार्श्व में जला और उपजला नाम की दो नदियों का दर्शन करो, जहाँ राजा उशीनर ने यज्ञ करके इन्द्र से भी ऊँचा स्थान प्राप्त किया था।
महाराज भरतनन्दन! नृपश्रेष्ठ उशीनर के महत्त्व को समझने के लिये किसी समय इन्द्र और अग्नि उनकी राजसभा में गये। वे दोनों वरदायक महात्मा उस समय उशीनर की परीक्षा लेना चाहते थे; अत: इन्द्र ने बाज पक्षी का रूप धारण किया और अग्नि ने कबूतर का। इस प्रकार वे राजा के यज्ञमण्डप में गये।
अपनी रक्षा के लिये आश्रय चाहने वाला कबूतर बाज के भय से डरकर राजा की गोदी में जा छिपा।

तब बाज ने कहा- राजन! समस्त भूपाल केवल आपको ही धर्मात्मा बताते हैं। फिर आप यह सम्पूर्ण धर्मों से विरुद्ध कर्म कैसे करना चाहते हैं। महाराज! मैं भूख से कष्‍ट पा रहा हूँ और कबूतर मेरा आहार नियत किया गया है। आप धर्म के लोभ से इसकी रक्षा न करें। वास्तव में इसे आश्रय देकर आपने धर्म का परित्याग ही किया है।
राजा बोले- पक्षि‍राज! यह कबूतर तुम से डरकर घबराया हुआ है और अपने प्राण बचाने की इच्छा से मेरे समीप आया है। यह अपनी रक्षा चाहता है। बाज! इस प्रकार अभय चाहने वाले इस कबूतर को यदि‍ मैं तुमको नहीं सौंप रहा हूं, तो यह मेरा परम धर्म है। इसे तुम कैसे नहीं देख रहे हो? बाज! देखो तो यह बेचारा कबूतर किस प्रकार भय से व्याकुल हो थर-थर कांप रहा है। इसने अपने प्राणों की रक्षा के लिये ही मेरी शरण ली है। ऐसी दशा में इसे त्याग देना बड़ी ही निन्दा की बात है। जो मनुष्‍य ब्राह्मणों ही हत्या करता है, जो जगन्माता गौ का वध करता है तथा जो शरण में आये हुए को त्याग देता है, इन तीनों को समान पाप लगता है।
बाज ने कहा- महाराज! सब प्राणी आहार से ही उत्पन्न होते हैं, आहार से ही उनकी वृद्धि होती है और आहार से ही जीवित रहते हैं। जिसको त्यागना बहुत कठिन है, उस अर्थ के बिना भी मनुष्‍य बहुत दिनों तक जीवित रह सकता है, परंतु भोजन छोड़ देने पर कोई भी अधिक समय तक जीवन धारण नहीं कर सकता। प्रजानाथ! आज आपने मुझे भोजन से वंचित कर दिया है, इसलिये मेरे प्राण इस शरीर को छोड़कर अकुतोभय पथ (मृत्यु) को प्राप्त हो जायेंगे। धर्मात्मन! इस प्रकार मेरी मृत्यु हो जाने पर मेरे स्त्री-पुत्र आदि भी (असहाय होने के कारण) नष्‍ट हो जायेंगे। इस तरह आप एक कबूतर की रक्षा करके बहुत-से प्राणियों की रक्षा नहीं कर रहे हैं।
सत्यपराक्रमी नरेश! जो धर्म दूसरे धर्म का बाधक हो, वह धर्म नहीं, कुधर्म है। जो दूसरे किसी धर्म का विरोध न करके प्रतिष्ठित होता है, वही वास्तविक धर्म है। परस्पर विरुद्ध प्रतीत होने वाले धर्मों में गौरव-लाघव का विचार करके, जिसमें दूसरों के लिये बाधा न हो, उसी धर्म का आचरण करना चाहिये। राजन! धर्म और अधर्म का निर्णय करते समय पुण्य और पाप के गौरव-लाघव पर दृष्‍टि‍ रखकर विचार कीजि‍ए तथा जिसमें अधिक पुण्य हो, उसी को आचरण में लाने योग्य धर्म ठहराइये।
राजा ने कहा- पक्षि‍श्रेष्ठ! तुम्हारी बातें अत्यन्त कल्याणमय गुणों से युक्त हैं। तुम साक्षात पक्षि‍राज गरुड़ तो नहीं हो? इसमें संदेह नहीं कि तुम धर्म के ज्ञाता हो। तुम जो बातें कह रहे हो, वे बड़ी ही विचित्र ओर धर्मसंगत हैं। मुझे लक्षणों से ऐसा जान पड़ता है कि ऐसी कोई बात नहीं है, जो तुम्हें ज्ञात न हो।

तो भी तुम शरणागत के त्याग को कैसे अच्छा मानते हो? यह मेरी समझ में नहीं आता। विहंगम! वास्तव में तुम्हारा यह उद्योग केवल भोजन प्राप्त करने के लिये है। परंतु तुम्हारे लिये आहार का प्रबन्ध तो दूसरे प्रकार से भी किया जा सकता है और वह इस कबूतर की अपेक्षा अधिक हो सकता है। सूअर, हिरण, भैंसा या कोई उत्तम पशु अथवा जो कोई भी वस्तु तुम्हें अभीष्‍ट हो, वह तुम्हारे लिये प्रस्तुत की जा सकती है।
बाज बोला- महाराज! मैं न सूअर खाऊँगा, न कोई उत्तम पशु और न भाँति-भाँति के मृगों का ही आहार करूँगा। दूसरी किसी वस्तु से भी मुझे क्या लेना है? क्षत्रियशिरोमणे! विधाता ने मेरे लिये जो भोजन नियत किया है, वह तो यह कबूतर ही है; अत: भूपाल! इसी को मेरे लिये छोड़ दीजिये। यह सनातन काल से चला आ रहा है कि बाज कबूतरों को खाता है। राजन! धर्म के सारभूत तत्त्व को न जानकर आप केले के खम्भे (जैसे सारहीन धर्म) का आश्रय न लीजिये।
राजा ने कहा- विहंगम! मैं शिबिदेश का समृद्धिशाली राज्य तुम्हें सौंप दूंगा और भी जिस वस्तु की तुम्हें इच्छा होगी, वह सब दे सकता हूँ। किंतु शरण लेने की इच्छा से आये हुए इस पक्षी को नहीं त्याग सकता। पक्षि‍श्रेष्ठ श्येन! जिस काम के करने से तुम इसे छोड़ सको, वह मुझे बताओ; मैं वही करूँगा, किंतु इस कबूतर को तो नहीं दूंगा।
बाज बोला- महाराज! उशीनर! यदि आपका इस कबूतर पर स्नेह है तो इसी के बराबर अपना मांस काटकर तराजू में रखिये। नृपश्रेष्ठ! जब वह तौल में इस कबूतर के बराबर हो जाये, तब मुझे दे दीजियेगा, उससे मेरी तृप्ति हो जायेगी।
राजा ने कहा- बाज! तुम मेरा मांस मांग रहे हो, इसे मैं अपने ऊपर तुम्हारी बड़ी कृपा मानता हूं, अत: मैं अभी अपना मांस तराजू पर रखकर तुम्हें दिये देता हूँ।
लोमश जी कहते हैं- कुन्‍तीनन्दन! तत्‍पश्‍चात परम धर्मज्ञ राजा उशीनर ने स्‍वयं अपना मांस काटकर उस कबूतर के साथ तौलना आरम्‍भ कि‍या। कि‍तु दूसरे पलड़े में रखा हुआ कबूतर उस मांस की अपेक्षा अधि‍क भारी नि‍कला, तब महाराज उशीनर ने पुन: अपना मांस काटकर चढ़ाया। इस प्रकार बार-बार काटने पर भी जब वह मांस कबूतर के बराबर न हुआ, तब सारा मांस काट लेने के पश्‍चात वे स्‍वयं ही तराजू पर चढ़ गये।
बाज बोला- धर्मज्ञ नरेश! मैं इन्द्र हूँ और यह कबूतर साक्षात अग्नि देव हैं। हम दोनों आपके धर्म की परीक्षा लेने के लि‍ये इस यज्ञशाला में आपके नि‍कट आये थे। प्रजानाथ! आपने अपने अंगों से जो मांस काटकर चढ़ाये हैं, उससे फैली हुई आपकी प्रकाशमान कीर्ति‍ सम्‍पूर्ण लोगों से बढ़कर होगी। राजन! संसार के मनुष्‍य इस जगत में जब तक आपकी चर्चा करेंगे, तब तक आपकी कीर्ति और सनातन लोक स्‍थि‍र रहेंगे। राजा से ऐसा कहकर इन्‍द्र फि‍र देवलोक चले गये तथा धर्मात्‍मा राजा उशीनर भी अपने धर्म से पृथ्‍वी और आकाश को व्‍याप्‍त कर देदीप्‍यमान शरीर धारण करके स्‍वर्गलोक में चले गये। राजन! यही उन महात्‍मा राजा उशीनर का आश्रम है, जो पुण्‍यजनक होने के साथ ही समस्‍त पापों से छुटकारा दिलाने वाला है। तुम मेरे साथ इस पवि‍त्र आश्रम का दर्शन करो। महाराज! वहाँ पुण्‍यात्‍मा महात्‍मा ब्राह्मणों को सदा सनातन देवता तथा मुनि‍यों का दर्शन होता रहता है।

लोमश जी कहते है- युधिष्ठिर! उद्दालक के पुत्र श्‍वेतकेतु हो गये हैं, जो इस भूतल पर मन्‍त्र शास्‍त्र में अत्‍यन्‍त नि‍पुण कहे जाते थे, देखो यह पवि‍त्र आश्रम उन्‍हीं का है। जो सदा फल देने वाले वृक्षों से हरा-भरा दि‍खायी देता है। इस आश्रम में श्‍वेतकेतु ने मानवरूपी सरस्वती देवी का प्रत्‍यक्ष दर्शन कि‍या था और अपने नि‍कट आयी हुई उन सरस्‍वती से यह कहा था कि‍ ‘मैं वाणीस्‍वरूपा आपके तत्‍व को यथार्थ रूप से जानना चाहता हूं’। उस युग में कहोड़ मुनि‍ के पुत्र अष्टावक्र और उद्दालकनन्‍दन श्‍वेतकेतु- ये दानों महर्षि‍ समस्‍त भूमण्‍डल के वेदवेत्‍तओं में श्रेष्ठ थे। वे आपस में मामा और भानजा लगते थे (इनमें श्‍वेतकेतु ही मामा था)।
एक समय वे दोनों मामा-भानजे वि‍देहराज के यज्ञमण्‍डल में गये। दोनों ही ब्राह्मण अनुपम वि‍द्वान थे। वहाँ शास्‍त्रार्थ होने पर उन दोनों ने अपने (वि‍पक्षी) बन्‍दी को जीत लि‍या। कुन्‍तीनन्‍दन! वि‍प्रशि‍रोमणी अष्‍टावक्र वाद-वि‍वाद में बड़े नि‍पुण थे। उन्‍होंने बाल्‍यावस्‍था में ही महाराज जनक के यज्ञमण्‍डल में पधारकर अपने प्रति‍वादी बन्‍दी को पराजि‍त करके नदी में डलवा दि‍या था। वे अष्‍टावक्र मुनि‍ जि‍न महात्‍मा उद्दालक के दौहि‍त्र (नाती) बताये जाते हैं, उन्हीं का यह परम पवित्र आश्रम है। तुम अपने भाइयों सहि‍त इसमें प्रवेश करके कुछ देर तक उपासना (भगवच्‍चि‍न्तन) करो।
युधिष्ठिर ने पूछा- लोमश जी! उन ब्रह्मर्षि‍ का कैसा प्रभाव था, जि‍न्‍होंने बन्‍दी जैसे सुप्रसि‍द्ध वि‍द्वान को भी जीत लि‍या। वे कि‍स कारण से अष्‍टावक्र (आठों अंगों से टेढ़े-मेढ़े) हो गये। यह सब बातें मुझे यथार्थ रूप में बताइये।
लोमश जी कहते हैं- राजन! महर्षि‍ उद्दालक का कहोड़ नाम से वि‍ख्‍यात एक शि‍ष्‍य था, जो बड़े संयम-नि‍यम से रहकर आचार्य की सेवा कि‍या करता था। उसने गुरु की आज्ञा के अंदर रहकर दीर्घकाल तक अध्‍ययन कि‍या। वि‍प्रवर ‘कहोड़’ एक वि‍नीत शि‍ष्‍य की भाँति‍ उद्दालक मुनि‍ की परि‍चर्या में संलग्‍न रहते थे। गुरु ने शि‍ष्‍य की उस सेवा के महत्‍व को समझकर शीघ्र ही उन्‍हें सम्‍पूर्ण वेद शास्‍त्रों का ज्ञान करा दि‍या और अपनी पुत्री सुजाता को भी उन्‍हें पत्‍नीरूप में समर्पित कर दि‍या। कुछ काल के बाद सुजाता गर्भवती हुई, उसका वह गर्भ अग्‍नि‍ के समान तेजस्‍वी था।
एक दि‍न स्‍वाध्‍याय में लगे हुए अपने पि‍ता कोहड़ मुनि‍ से उस गर्भस्थ बालक ने कहा, ‘पि‍ताजी! आप रात भर वेदपाठ करते हैं तो आपका वह अध्‍यायन अच्‍छी प्रकार से शुद्ध उच्‍चारणपूर्वक नहीं हो पाता’। शि‍ष्‍यों के बीच में बैठे हुए महर्षि‍ कहोड़ इस प्रकार उलाहना सुनकर अपमान अनुभव करते हुए कुपि‍त हो उठे और उस गर्भस्थ बालक को शाप देते हुए बोले, ‘अरे! तू अभी पेट में रहकर ऐसी टेढ़ी-मेढ़ी बातें बोलता है, अत: तू आठों अंगों से टेढ़ा हो जायेगा’। उस शाप के अनुसार वे महर्षि‍ आठों अंगों से टेढ़े होकर पैदा हुए। इसलि‍ये अष्टावक्र नाम से उनकी प्रसि‍द्धि‍ हुई। श्‍वेतकेतु उनके मामा थे, परंतु अवस्‍था में उन्‍हीं के बराबर थे।

जब पेट में गर्भ बढ़ रहा था, उस समय सुजाता ने उससे पीड़ि‍त होकर एकान्त में अपने निर्धन पति‍ से धन की इच्‍छा रखकर कहा- ‘महर्षे! यह मेरे गर्भ का दसवां महीना चल रहा है। मैं धनहीन नारी खर्च की कैसे व्‍यवस्‍था करूंगी। आपके पास थोड़ा-सा भी धन नहीं है, जि‍ससे मैं प्रसवकाल के इस संकट से पार हो सकूं।' पत्‍नी के ऐसा कहने पर कहोड़ मुनि‍ धन के लि‍ये राजा जनक के दरबार में गये। उस समय शास्‍त्रार्थी पण्‍डि‍त बन्‍दी ने उन ब्रह्मर्षि‍ को वि‍वाद में हराकर जल में डुबो दि‍या। जब उद्दालक को यह समाचार मि‍ला कि‍ 'कहोड़ मुनि‍ शास्‍त्रार्थ में पराजि‍त होने पर सूत (बन्‍दी) के द्वारा जल में डुबो दि‍ये गये।'
तब उन्‍होंने सुजाता से सब कुछ बता दि‍या और कहा, ‘बेटी! अपने बच्‍चे से इस वृत्‍तान्‍त को सदा ही गुप्‍त रखना’। सुजाता ने भी अपने पुत्र से उस गोपनीय समाचार को गुप्‍त ही रखा। इसी से जन्‍म लेने के बाद भी उस ब्राह्मण बालक को इसके वि‍षय में कुछ पता न लगा। अष्टावक्र अपने नाना उद्दालक को ही पि‍ता के समान मानते थे और श्‍वेतकेतु को अपने भाई के समान समझते थे। तदनन्‍तर एक दि‍न, जब अष्‍टावक्र की आयु बारह वर्ष की थी और वे पि‍तृतुल्‍य उद्दालक मुनि‍ की गोद में बैठे हुए थे, उसी समय श्‍वेतकेतु वहाँ आये और रोते हुए अष्‍टावक्र का हाथ पकड़कर उन्‍हें दूर खींच ले गये। इस प्रकार अष्‍टावक्र को दूर हटाकर श्‍वेतकेतु ने कहा- ‘यह तेरे बाप की गोद नहीं है’। श्‍वेतकेतु की उस कटूक्‍ति‍ ने उस समय अष्‍टावक्र के हृदय में गहरी चोट पहुँचायी। इससे उन्हें बड़ा दु:ख हुआ। उन्‍होंने घर में माता के पास जाकर पूछा- ‘मां! मेरे पि‍ताजी कहाँ हैं’। बालक के इस प्रश्‍न से सुजाता के मन में बड़ी व्‍यथा हुई। उसने शाप के भय से घबराकर सब बात बता दी।
यह सब रहस्‍य जानकर उन्‍होंने रात में श्‍वेतकेतु से इस प्रकार कहा- ‘हम दोनों राजा जनक के यज्ञ में चलें। सुना जाता है, उस यज्ञ में बड़े आश्‍चर्य की बातें देखने में आती हैं। हम दोनों वहाँ वि‍द्वान ब्राह्मणों का शास्‍त्रार्थ सुनेंगे और वहीं उत्‍तम पदार्थ भोजन करेंगे। वहाँ जाने से हम लोगों की प्रवचन शक्ति एवं जानकारी बढ़ेगी और हमें सुमधुर स्वर में वेद-मंत्रों का कल्याणकारी घोष सुनने का अवसर मिलेगा।' ऐसा नि‍श्‍चय करके वे दोनों मामा-भानजे राजा जनक के समृद्धि‍शाली यज्ञ में गये। अष्टावक्र की यज्ञमण्‍डल के मार्ग में ही राजा से भेंट हो गयी। उस समय राजसेवक उन्‍हें रास्‍ते से दूर हटाने लगे, तब वे इस प्रकार बोले।


अष्टावक्र बोले- बाह्मणों के लिये आश्रम[1] चार हैं। वर्ण[2] भी चार ही हैं, जो इस यज्ञ का भार वहन करते हैं। मुख्य दिशाएं[3] भी चार ही हैं। वर्ण[4] भी चार ही हैं तथा गो अर्थात वाणी भी सदा चार ही चरणों[5] से युक्त बतयी गयी है।
बन्दी ने कहा- यज्ञ की अग्नि गार्हपत्य, दक्षि‍णाग्नि, आहवनीय, सभ्य और आवसथ्य के भेद से पांच प्रकार की कही गयी है। पंक्ति[6] छन्द भी पांच पादों से ही बनता है। यज्ञ भी पांच ही हैं- देवयज्ञ, पितृयज्ञ, भूतयज्ञ और मनुष्‍ययज्ञ। इस प्रकार इन्द्रियों की संख्या भी पांच ही हैं[7]। वेद में पांच वेणी वाली (पंचचूड़ा[8]) अप्सरा का वर्णन देखा गया है तथा लोक में पांच[9] नदियों से विशिष्‍ट पुण्यमय पंचनद प्रदेश विख्यात है।
अष्टावक्र बोले- कुछ विद्वानों का मत है कि अग्नि की स्थापना के समय दक्षिण में छ: गौ ही देनी चाहिये। ये छ: ऋतुएं ही संवत्सररूप कालचक्र की सिद्धि करती हैं। मन सहित ज्ञानेन्द्रियां भी छ: ही हैं। कृत्तिकाओं की संख्या छ: ही है तथा सम्पूर्ण वेदों में साद्यस्क नामक यज्ञ भी छ: ही देखे गये हैं।
बन्दी ने कहा- ग्राम्य पशु सात हैं (जिनके नाम इस प्रकार हैं)- गाय, भैंस, बकरी, भेंड़, घोड़ा, कुत्‍ता और गदहा। जंगली पशु भी सात हैं (यथा सिंह, बाघ, भेड़ि‍या, हाथी, वानर, भालू और मृग[10])। गायत्री, उष्‍णि‍क, अनुष्‍टुप, बृहती, पंक्ति, त्रिष्‍टुप और जगती- ये सात ही छन्द एक-एक यज्ञ का निर्वाह करते हैं। सप्तर्षि नाम से प्रसिद्ध ऋषि‍यों[11] की संख्या भी सात ही है (यथा- मरीचि, अत्रि, पुलह, पुलस्त्य, क्रतु, अंगिरा और वसिष्ठ), पूजन के संक्षि‍प्त उपचार भी सात हैं (यथा- गन्ध, पुष्प, धूप, दीप, नैवेद्य, आचमन और ताम्बूल) तथा वीणा के भी सात ही तार विख्यात हैं।
अष्टावक्र बोले- तराजू में लगी हुई सन की डोरियां भी आठ ही होती हैं, जो सैकड़ों का मान (तौल) करती हैं। सिंह को भी मार गि‍राने वाले शरभ के आठ ही पैर होते हैं। देवताओं में वसुओं[12] की संख्‍या भी आठ ही सुनी गयी है और सम्‍पूर्ण यज्ञों में आठ कोण के ही यूप का निर्माण कि‍या जाता है।
बन्‍दी ने कहा- पि‍तृयज्ञ में समि‍धा देकर अग्‍नि‍ को उद्दीप्‍त करने के लि‍ये जो मन्‍त्र पढ़े जाते हैं, उन्‍हें सामि‍धेनी ऋचा कहते हैं, उनकी संख्या नौ ही बतायी गयी है, इसमें प्रकृति‍, पुरुष, महत्तत्त्व, अहंकार तथा पंचतन्‍मात्रा- इन नौ पदार्थों का संयोग कारण है, ऐसा वि‍ज्ञ पुरुषों का कथन है। बृहती-छन्‍द के प्रत्‍येक चरण में नौ अक्षर बताये गये हैं और एक से लेकर नौ अंकों का योग सदा गणना के उपयोग में आता है।

अष्टावक्र ने कहा- पुरुष के लि‍ये संसार में दस दि‍शायें बतायी गयी हैं। दस सौ मि‍लकर ही पूरा एक सहस्र कहा जाता है, गर्भवती स्‍त्रि‍यां दस मास तक ही गर्भ धारण करती हैं, नि‍न्‍दक भी दस[1] ही होते हैं, शरीर की अवस्‍थाएं भी दस[2] हैं तथा पूजनीय पुरुष भी दस[3] ही बताये गये हैं।
बन्‍दी ने कहा- प्राणधारी पशुओं (जीवों) के लि‍ए ग्‍यारह वि‍षय[4] हैं। उन्‍हें प्रकाशि‍त करने वाली इन्‍द्रि‍यां भी ग्‍यारह ही हैं, यज्ञ, याग आदि‍ में यूप भी ग्‍यारह ही होते हैं, प्राणि‍यों के वि‍कार[5] भी ग्‍यारह हैं तथा स्‍वर्गीय देवताओं में जो रुद्र[6] कहलाते हैं; उनकी संख्‍या भी ग्‍यारह ही है।
अष्टावक्र बोले- एक संवत्‍सर में बारह महीने बताये गये हैं, जगती छन्‍द का प्रत्‍येक पाद बारह अक्षरों का होता है, प्राकृत यज्ञ बारह दि‍नों का माना गया है, ज्ञानी पुरुष यहाँ बारह[7] आदि‍त्‍यों का वर्णन करते हैं।
बन्दी ने कहा- त्रयोदशी तिथि उत्तम कही गयी है तथा यह पृथ्वी तेरह द्वीपों से युक्त है।
लोमश जी कहते हैं- इतना कहकर बन्‍दी चुप हो गया। तब शेष आधे श्‍लोक की पूर्ति अष्टावक्र ने इस प्रकार की।
अष्टावक्र बोले- केशी नामक दानव ने भगवान वि‍ष्णु के साथ तेरह दि‍नों तक युद्ध कि‍या था। वेद में जो अति‍शब्‍द वि‍शि‍ष्‍ट छन्‍द बताये गये हैं, उनका एक-एक पाद तेरह आदि‍ अक्षरों से सम्‍पन्‍न होता है (अर्थात अति‍जगती छन्‍द का एक पाद तेरह अक्षरों का, अति‍शकरी का एक पाद पन्‍द्रह अक्षरों का, अत्‍यष्‍टि‍ का प्रत्‍येक पाद सत्रह अक्षरों का तथा अति‍भूति‍ का हर एक पाद उन्‍नीस अक्षरों का होता है)।
लोमश जी कहते हैं- इतना सुनते ही सूतपुत्र बन्‍दी चुप हो गया और मुँह नीचा कि‍ये कि‍सी भारी सोच-वि‍चार में पड़ गया। इधर अष्टावक्र बोलते ही रहे। यह सब देख दर्शकों और श्रोताओं में महान कोलाहल मच गया। महाराज जनक के उस समृद्धि‍शाली यज्ञ में जबकि‍ चारों ओर कोलाहल व्‍याप्‍त हो रहा था, सब ब्राह्मण हाथ जोड़े हुए श्रद्धापूर्वक अष्टावक्र के समीप आये और उनका आदर-सत्‍कारपूर्वक पूजन कि‍या।
तत्‍पश्‍चात अष्टावक्र ने कहा- महाराज! इसी बन्‍दी ने पहले बहुत-से शास्‍त्रज्ञ (वि‍द्वान) ब्राह्मणों को शास्‍त्रार्थ में पराजि‍त करके पानी में डुबवाया है, अत: इसकी भी वही गति‍ होनी चाहि‍ये, जो इसके द्वारा दूसरों की हुई। इसलि‍ये इसे पकड़कर शीघ्र पानी में डुबवा दीजि‍ये।
बन्‍दी बोला- महाराज जनक! मैं राजा वरुण का पुत्र हूँ। मेरे पि‍ता के यहाँ भी आपके इस यज्ञ के समान ही बारह वर्षों में पूर्ण होने वाला यज्ञ हो रहा था। उस यज्ञ के अनुष्‍ठान के लि‍ये ही (जल में डुबाने के बहाने) कुछ चुने हुए श्रेष्ठ ब्राह्मणों को मैंने वरुणलोक में भेज दि‍या था।

वे सब-के-सब वरुण का यज्ञ देखने के लि‍ये गये हैं और अब पुन: लौटकर आ रहे हैं। मैं पूजनीय ब्राह्मण अष्टावक्र जी का सत्‍कार करता हूं; जि‍नके कारण मेरा अपने पि‍ताजी से मि‍लना होगा।
अष्टावक्र बोले- राजन! बन्‍दी ने अपनी जि‍स वाणी (प्रवचनपटुता अथवा मेधा-बुद्धि‍बल) से वि‍द्वान ब्राह्मणों को भी परास्‍त कि‍या और समुद्र के जल में डुबोया है, उसकी उस वाकशक्‍ति‍ को मैंने अपनी बुद्धि‍ से कि‍स प्रकार उखाड़ फेंका है, यह सब इस सभा में बैठे हुए वि‍द्वान पुरुष मेरी बातें सुनकर ही जान गये होंगे। अग्‍नि‍ स्‍वभाव से ही दहन करने वाला है तो भी वह ज्ञेय वि‍षय को तत्‍काल जानने मे समर्थ है। इस कारण परीक्षा के समय जो सदाचारी और सत्‍यवादी होते हैं, उनके घरों को (शरीरों को) छोड़ देता है, जलता नहीं। वैसे ही संत लोग भी वि‍नम्र भाव से बोलने वाले बालक-पुत्रों के वचनों में से जो सत्‍य और हि‍तकर बात होती है, उसे चुन लेते हैं-(उसे मान लेते हैं, उनकी अवहेलना नहीं करते)। भाव यह कि‍ तुमको मेरे वचनों का भाव समझकर उन्‍हें ग्रहण करना चाहि‍ये। राजन! जान पड़ता है, तुमने लसोड़े के पत्‍तों पर भोजन कि‍या है या उसका फल खा लि‍या है, इसी से तुम्‍हारा तेज क्षीण हो गया है; अत: तुम बन्‍दी की बात सुन रहे हो, अथवा इस बन्दी द्वारा की गई स्‍तुति‍यां तुम्‍हें उन्‍मत्‍त कर रही हैं, यही कारण है कि‍ अंकुश की मार खाकर भी न मानने वाले मतवाले हाथी की भाँति‍ तुम मेरी इन बातों को नहीं सुन पा रहे हो।
जनक ने कहा- ब्रह्मन! मैं आपकी दि‍व्‍य एवं अलौकि‍क वाणी सुन रहा हूं, आप साक्षात दि‍व्‍यस्‍वरूप हैं, आपने शास्‍त्रार्थ में बन्‍दी को जीत लि‍या है। आपकी इच्‍छा अभी पूरी की जा रही है। देखि‍ये यह है आपके द्वारा जीता हुआ बन्‍दी।
अष्टावक्र बोले- महाराज! इस बन्‍दी के जीवि‍त रहने से मेरा कोई प्रयोजन नहीं है। यदि‍ इसके पि‍ता वरुणदेव हैं तो उनके पास जाने के लि‍ये इसे नि‍श्‍चय ही जलाशय में डुबो दीजि‍ये।
बन्‍दी बोला- राजन! मैं वास्‍तव में राजा वरुण का पुत्र हूं, अत: डुबोये जाने का मुझे कोई भय नहीं हैं। ये अष्टावक्र दीर्घकाल से नष्‍ट हुए अपने पि‍ता कहोड़ को इसी समय देखेंगे।
लोमश जी कहते हैं- युधिष्ठिर! तदनन्‍तर महामना वरुण द्वारा पूजि‍त हुए वे समस्‍त ब्राह्मण (जो बन्‍दी द्वारा जल में डुबोये गये थे) सहसा राजा जनक के समीप प्रकट हो गये। उस समय कहोड़ ने कहा- 'जनकराज! लोग इसलि‍ये अच्‍छे कर्मों द्वारा पुत्र की इच्‍छा रखते हैं, क्‍योंकि‍ जो कार्य मैं नहीं कर सका, उसे मेरे पुत्र ने कर दि‍खाया। जनकराज! कभी-कभी निर्बल भी बलवान, मूर्ख के भी पण्‍डि‍त तथा अज्ञानी के भी ज्ञानी पुत्र उत्‍पन्‍न हो जाता है। महाराज जनक के इस यज्ञ में उत्‍तम एवं महत्‍वपूर्ण और औक्‍थ्‍य[1] साम का गान कि‍या जाता है, वि‍धि‍पूर्वक सोमरस का पान हो रहा है, देवगण प्रत्‍यक्ष दर्शन देकर बड़े हर्ष के साथ अपने-अपने पवि‍त्र भाग ग्रहण कर रहे हैं।

लोमश जी कहते हैं- राजन! बन्‍दी द्वारा जल में डुबोये हुए वे सभी ब्राह्मण जब वहाँ अधि‍क तेजस्‍वी रूप से प्रकट हो गये, तब राजा की आज्ञा लेकर बन्‍दी स्‍वयं ही समुद्र के जल में समा गया।
अष्टावक्र अपने पि‍ता की पूजा करके स्‍वयं भी दूसरे ब्राह्मणों द्वारा यथोचि‍त रूप से सम्‍मानि‍त हुए और इस प्रकार बन्‍दी पर वि‍जय पाकर पि‍ता एवं मामा के साथ अपने श्रेष्ठ आश्रम पर लौट आये। तदनन्‍तर पि‍ता कहोड़ ने अष्टावक्र की माता सुजाता के नि‍कट पुत्र अष्टावक्र से कहा- ‘बेटा! तुम शीघ्र ही इस समंगा नदी में स्‍नान के लि‍ये प्रवेश करो।
पि‍ता की आज्ञा के अनुसार उन्‍होंने उस नदी में स्‍नान के लि‍ये प्रवेश कि‍या। उसके जल का स्‍पर्श होने पर तत्‍काल ही उनके सब अंग सीधे हो गये।
युधिष्ठिर! इसी से समंगा नदी पुण्‍यमयी हो गयी। इसमें स्‍नान करने वाला मनुष्‍य सब पापों से मुक्‍त हो जाता है। तुम भी स्‍नान, पान (आचमन) और अवगाहन के लि‍ये अपनी पत्‍नी और भाईयों के साथ इस नदी में प्रवेश करो।
अजमीढकुलभूषण कुन्‍तीनन्‍दन! तुम वि‍श्‍वासपूर्वक अपने भाईयों और ब्राह्मणों के साथ यहाँ एक रात सुख से रहकर कल से पुन: मेरे साथ पवि‍त्र कर्मों में अवि‍चल श्रद्धा भक्‍ति‍ रखते हुए दूसरे-दूसरे पुण्‍यतीर्थों की यात्रा करना।

लोमश जी कहते हैं- राजन! यह मधुविला नदी प्रकाशित हो रही है। इसी का दूसरा नाम समंगा है और यह कर्दमिल नामक क्षेत्र है, जहाँ राजा भरत का अभिषेक किया गया था। कहते हैं, वृत्रासुर का वध करके जब शचीपति इन्द्र श्रीहीन हो गये थे, उस समय उस समंगा नदी में गोता लगाकर ही वे अपने सब पापों से छुटकारा पा सके थे। नरश्रेष्ठ! मैनाक पर्वत के कुक्षि‍-भाग में यह विनशन नामक तीर्थ है, जहाँ पूर्वकाल में अदिति देवी ने पुत्र-प्राप्ति के लिये साध्य देवताओं के उद्देश्य से अन्न[1] तैयार किया था। भरतवंश के श्रेष्ठ पुरुष इस पर्वतराज हिमालय पर आरूढ़ होकर तुम सब अयश फैलाने वाली और नाम लेने के अयोग्य अपनी श्रीहीनता को शीघ्र ही दूर भगा दोगे।
युधिष्ठिर! ये कनखल की पर्वत मालाएं हैं, जो ऋषि‍यों को बहुत प्रिय लगती हैं। ये महानदी गंगा सुशोभित हो रही है। यहीं पूर्वकाल में भगवान सनत्कुमार ने सिद्धि प्राप्त की थी। अजमीढनन्दन! इस गंगा में स्नान करके तुम सब पापों से छुटकारा पा जाओगे। कुन्तीकुमार! जल के इस पुण्य सरोवर, भृगुतुंग पर्वत पर तथा ‘उष्‍णीगंग’ नामक तीर्थ में जाकर तुम अपने मन्त्रियों सहित स्नान ओर आचमन करो। यह स्थूलशिरा मुनि का रमणीय आश्रम शोभा पा रहा है। कुन्तीनन्दन! यहाँ अहंकार ओर क्रोध को त्याग दो। पाण्डुनन्दन! यह रैभ्य का सुन्दर आश्रम प्रकाशित हो रहा है, जहाँ विद्वान भरद्वाजपुत्र यवक्रीत नष्ट हो गये थे।
युधिष्ठिर ने पूछा- ब्रह्मन! प्रतापी भरद्वाज मुनि कैसे योगमुक्त हुए थे ओर उनके पुत्र यवक्रीत किसलिये नष्‍ट हो गये थे। ये सब बातें मैं यथार्थ रूप में ठीक-ठीक सुनना चाहता हूँ। उन देवोपम मुनियों के चरित्रों का वर्णन सुनकर मेरे मन को बड़ा सुख मिलता है।
लोमश जी कहते हैं- राजन! भरद्वाज तथा रैभ्य दोनों एक-दूसरे के सखा थे और निरन्तर इसी आश्रम में बड़े प्रेम से रहा करते थे। रैभ्य के दो पुत्र थे- अर्वावसु और परावसू। भारत! भरद्वाज के पुत्र का नाम ‘यवक्री’ अथवा ‘यवक्रीत’ था। भारत! पुत्रों सहित रैभ्य बड़े विद्वान थे, परंतु भरद्वाज केवल तपस्या में संलग्न रहते थे।
युधिष्ठिर! बाल्यावस्था से ही इन दोनों महात्माओं की अनुपम कीर्ति सब ओर फैल रही थी। निष्पाप युधिष्‍ठि‍र! यवक्रीत ने देखा, मेरे तपस्वी पिता का लोग सत्कार नही करते हैं, परंतु पुत्रों सहित रैभ्य का ब्राह्मणों द्वारा बड़ा आदर होता है। यह देख तेजस्वी यवक्रीत को संताप हुआ। पाण्डुनन्दन! वे क्रोध से अविष्‍ट हो वेदों का ज्ञान प्राप्त करने के लिय घोर तपस्या मे लग गये। उन महातपस्वी ने अत्यन्त प्रज्ज्वलित अग्नि में अपने शरीर को तपाते हुए इन्द्र के मन में संताप उत्पन्न कर दिया। युधिष्‍ठि‍र! तब इन्द्र यवक्रीत के पास आकर बोले- ‘तुम किसलिये यह उच्च कोटी की तपस्या कर रहे हो?'

यवक्रीत ने कहा- देववृन्दपूजित महेन्द्र! मैं यह उच्च कोटी की तपस्या इसलिये करता हूँ कि द्विजातियों को बिना पढ़े ही सब वेदों का ज्ञान हो जाये। पाकशासन! मेरा यह आयोजन स्वाध्याय के लिये ही है। कौशिक! मैं तपस्या द्वारा सब बातों का ज्ञान प्राप्त करना चाहता हूँ। प्रभो! गुरु के मुख से दीर्घ काल के पश्चात वेदों का ज्ञान हो सकता है। अत: मेरा यह महान प्रयत्न शीध्र ही सम्पूर्ण वेदों का ज्ञान प्राप्त करने के लिये है।
इन्द्र बोले- विप्रर्षे! तुम जिस राह से जाना चाहते हो, वह अध्ययन का मार्ग नहीं है। स्वाध्याय मार्ग को नष्‍ट करने से तुम्हें क्या लाभ होगा। अत: जाओ गुरु के मुख से ही अध्ययन करो।
लोमश जी कहते हैं- युधिष्ठिर! ऐसा कहकर इन्द्र चले गये; तब अत्यन्त पराक्रमी यवक्रीत ने भी पुन: तपस्या के लिये ही घोर प्रयास आरम्भ कर दिया। राजन! उसने घोर तपस्या द्वारा महान तप का संचय करते हुए देवराज इन्द्र को अत्यन्त संतप्त कर दिया; यह बात हमारे सुनने में आयी है। महामुनि यवक्रीत को इस प्राकर तपस्या करते देख इन्द्र ने उनके पास जाकर पुन: मना किया और कहा- ‘मुने! तुमने ऐसे कार्य का आरम्भ किया है, जिसकी सिद्धि होनी असम्भव है। तुम्‍हारा यह (द्विजमात्र के लिये बिना पढ़े वेद का ज्ञान होने का) आयोजन बुद्धिसंगत नहीं है; किन्तु केवल तुमको और तुम्हारे पिता को ही वेदों का ज्ञान होगा’।
यवक्रीत ने कहा- देवराज! यदि इस प्रकार आप मेरे इष्‍ट मनोरथ की सिद्धि नहीं करते हैं, तो मैं और कठोर नियम लेकर अत्यन्त भयंकर तपस्या में लग जाऊँगा। देवराज इन्द्र! यदि आप यहाँ मेरी सारी मनोवांछित कामना पूरी नहीं करते हैं, तो मैं प्रज्ज्वलित अग्नि में अपने एक-एक अंग को होम दूंगा। इस बात को आप अच्छी तरह जानते हो।
लोमश जी कहते है- युधिष्ठिर! उन महामुनि के उस निश्चय को जानकर बुद्धिमान इन्द्र ने उन्हें रोकने के लिये बुद्धिपूर्वक कुछ विचार किया और ऐसे तपस्वी ब्राह्मण का रूप धारण कर लिया, जिसकी उम्र कई सौ वर्षों की थी तथा जो यक्ष्‍मा का रोगी और दुर्बल दिखायी देता था। गंगा के जिस तीर्थ में यवक्रीत मुनि स्नान आदि किया करते थे, उसी में वे ब्राह्मण देवता बालू द्वारा पुल बनाने लगे। द्विजश्रेष्ठ यवक्रीत ने जब इन्द्र का कहना नहीं माना, तब वे बालू से गंगाजी को भरने लगे। वे निरन्तर एक-एक मुठ्ठी बालू गंगाजी में छोड़ते थे और इस प्रकार उन्होंने यवक्रीत को दिखाकर पुल बांधने का कार्य आरम्भ कर दिया। मुनिप्रवर यवक्रीत ने देखा, ब्राह्मण देवता पुल बांधने के लिये बड़े यत्नशील हैं, तब उन्होंने हंसते हुए इस प्रकार कहा- ‘ब्रह्मन! यह क्या है? आप क्या करना चाहते हैं? आप प्रयत्न तो महान कर रहे हैं, परंतु यह कार्य व्यर्थ है’।
इन्द्र बोले- तात! मैं गंगाजी पर पुल बाँधूँगा। इससे पार जाने के लिये सुखद मार्ग बन जायेगा; क्योंकि पुल के न होने से इधर आने वाले लोगों को बार-बार तैरने का कष्‍ट उठाना पड़ता है।

यवक्रीत ने कहा- तपोधन! यहाँ अगाध जलराशि भरी है। अत: तुम पुल बांधने मे सफल नहीं हो सकोगे। इसलिये इस असम्भव कार्य से मुँह मोड़ लो और ऐसे कार्य में हाथ डालो, जो तुमसे हो सके।
इन्द्र बोले- मुने! जैसे आपने बिना पढ़े वेदों का ज्ञान प्राप्त करने के लिये यह तपस्या प्रारम्भ की है, जिसकी सफलता असम्भव है, उसी प्रकार मैंने भी यह पुल बांधने का भार उठाया है।
यवक्रीत बोले- देवेश्वर पाकशासन! जैसे आपका यह पुल बांधने को आयोजन व्यर्थ है, उसी प्रकार यदि मेरी इस तपस्या को भी आप निरर्थक मानते हैं तो वही कार्य कीजिये जो सम्भव हो, मुझे ऐसे उत्तम वर प्रदान कीजिये, जिनके द्वारा मैं दूसरों से बढ़-चढ़कर प्रतिष्‍ठा प्राप्त कर सकूं।
लोमश जी कहते हैं- राजन! तब इन्द्र ने महातपस्वी यवक्रीत के कथनानुसार उन्हें वर देते हुए कहा- ‘यवक्रीत! तुम्हारे पिता सहित तुम्हें वेदों का यथेष्‍ट ज्ञान प्राप्त हो जायेगा। साथ ही और जो भी तुम्हारी कामना हो, वह पूर्ण हो जायेगी। अब तुम तपस्या छोड़कर अपने आश्रम को लौट जाओ।‘ इस प्रकार पूर्णकाम होकर यवक्रीत अपने पिता के पास गये और इस प्रकार बाले।
यवक्रीत बोले- पिताजी! आपको और मुझे दोनों को ही सम्पूर्ण वेदों को ज्ञान हो जायेगा। साथ ही हम दोनों दूसरों से ऊँची स्थिति में हो जायेंगे- ऐसा वर मैंने प्राप्त किया है।
भरद्वाज बोले- तात! इस तरह मनोवांच्छित वर प्राप्त करने के कारण तुम्हारे मन में अहंकार उत्पन्न हो जायेगा और अहंकार युक्त होने पर तुम कृपण होकर शीघ्र ही नष्‍ट हो जाओगे। इस विषय में विज्ञजन देवताओं की कही हुई यह गाथा सुनाया करते हैं-
प्राचीन काल में बालधि नाम से प्रसिद्ध एक शक्तिशाली मुनि थे। उन्होंने पुत्रशोक से संतप्त होकर अत्यन्त कठोर तपस्या की। तपस्या का उद्देश्य यह था कि मुझे देवोपम पुत्र प्राप्त हो। अपनी उस अभिलाषा के अनुसार बालधि को एक पुत्र प्राप्त हुआ। देवताओं ने उन पर कृपा अवश्य की, परंतु उनके पुत्र को देवतुल्य नहीं बनाया और वरदान देते हुए यह कहा- ‘मरणधर्मा मनुष्‍य कभी देवता के समान अमर नहीं हो सकता। अत: उसकी आयु निमित्त (कारण) के अधीन होगी‘।
बालधि‍ बोले- देववरो! जैसे ये पर्वत सदा अक्षय भाव से खड़े रहते हैं, वैसे ही मेरा पुत्र भी सदा अक्षय बना रहे। ये पर्वत ही उसकी आयु के नि‍मि‍त्त होंगे। अर्थात जब-तक ये पर्वत यहाँ बने रहें, तब तक मेरा पुत्र भी जीवि‍त रहे।
भरद्वाज कहते हैं- यवक्रीत! तदनन्तर बालधि के पुत्र का जन्म हुआ, जो मेधायुक्त होने के कारण 'मेधावी' नाम से विख्यात था। वह स्वभाव का बड़ा क्रोधी था। अपनी आयु के विषय में देवताओं के वरदान की बात सुनकर मेधावी घमण्ड में भर गया और ऋषि‍यों का अपमान करने लगा। इतना ही नहीं, वह ऋषि‍-मुनियों को सताने के उद्देश्य से ही इस पृथ्वी पर सब ओर विचरा करता था। एक दिन मेधावी महान शक्तिशाली एवं मनीषी अनुषाक्ष के पास जा पहुँचा और उनका तिरस्कार करने लगा। तब तपोबलसम्पन्न ऋषि‍ धनुषाक्ष ने उसे शाप देते हुए कहा- ‘अरे तू जलकर भस्म हो जा।’ परंतु उनके कहने पर भी वह भस्म नहीं हुआ।

शक्तिशाली धनुषाक्ष ने ध्यान में देखा कि मेधावी रोग एवं मृत्यु से रहित है। तब उसकी आयु के निमित्तभूत पर्वतों को उन्होंने भैंसों द्वारा विदीर्ण करा दिया। निमित्त का नाश होते ही उस मुनिकुमार की सहसा मृत्यु हो गयी। तदनन्तर पिता उस मरे हुए पुत्र को लेकर अत्यन्त विलाप करने लगे। अधिक पीड़ि‍त मनुष्‍यों की भाँति उन्हें विलाप करते देख वहाँ के समस्त वेदवेत्ता मुनिगण एकत्र हो जिस गाथा को गाने लगे, उसे बताता हूं, सुनो।
‘मरणधर्मा मनुष्‍य किसी तरह दैव के विधान का उल्लंघन नहीं कर सकता, तभी तो धनुषाक्ष ने उस बालक की आयु के निमित्तभूत पर्वतों का भैंसों द्वारा भेदन करा दिया’। इस प्रकार बालक तपस्वी वर पाकर घमण्ड में भर जाते हैं और (अपने दुर्व्यवहारों के कारण) शीघ्र ही नष्‍ट हो जाते हैं।) तुम्हारी भी यही अवस्था न हो (इसलिये सावधान किये देता हूं)।
ये रैभ्य मुनि महान शक्तिशाली हैं। इनके दोनों पुत्र भी इन्हीं कि समान हैं। बेटा! तुम उन रैभ्य मुनि के पास कदापि न जाना और आलस्य छोड़कर इसके लिये सदा प्रयत्नशील रहना। बेटा! तुम्हें सावधान करने का कारण यह है कि शक्तिशाली तपस्वी महर्षि‍ रैभ्य बड़े क्रोधी हैं। वे कुपित होकर रोष से तुम्हें पीड़ा दे सकते हैं।
यवक्रीत बोले- पिताजी! मैं ऐसा ही करूँगा, आप किसी तरह मन में संताप न करें। जैसे आप मेरे माननीय हैं, वैसे ही रैभ्य मुनि मेरे लिये पिता के समान हैं।
लोमश जी कहते है- युधिष्ठिर! पिता से यह मीठी बातें कहकर यवक्रीत निर्भय विचरने लगे। दूसरे ऋषि‍यों को सताने में उन्हें अधिक सुख मिलता था। वैसा करके वे बहुत संतुष्‍ट रहते थे।

लोमश जी कहते हैं- युधिष्ठिर! उन दि‍नों यवक्रीत सर्वथा भयशून्‍य होकर चारों ओर चक्‍कर लगाता था। एक दि‍न वैशाख मास में वह रैभ्‍य मुनि‍ के आश्रम में गया। भारत! वह आश्रम खि‍ले हुए वृक्षों की श्रेणि‍यों से सुशोभि‍त हो अत्‍यन्‍त रमणीय प्रतीत होता था। उस आश्रम में रैभ्‍य मुनि‍ की पुत्रवधू कि‍न्‍नरी के समान वि‍चर रही थी। यवक्रीत ने उसे देखा। देखते ही वह कामदेव के वशीभूत हो अपनी वि‍चार-शक्‍ति‍ खो बेठा और लजाती हुई उस मुनि‍वधू से निर्लज्‍ज होकर बोला- ‘सुन्‍दरी! तू मेरी सेवा में उपस्‍थि‍त हो’। वह यवक्रीत के शील स्‍वभाव को जानकर भी उसके शाप से डरती थी। साथ ही उसे रैभ्‍य मुनि‍ की तेजस्‍वि‍ता का भी स्‍मरण था। अत: 'बहुत अच्‍छा' कहकर उसके पास चली आयी।
शत्रुवि‍नाशक भारत! तब यवक्रीत ने उसे एकान्‍त में ले जाकर पाप के समुद्र में डुबो दि‍या। (उसके साथ रमण कि‍या) इतने ही में रैभ्‍य मुनि‍ अपने आश्रम में आ गये। आकर उन्‍होंने देखा कि‍ मेरी पुत्रवधू एवं परावसु की पत्‍नी आर्तभाव से रो रही है। युधि‍ष्‍ठि‍र! देखकर रैभ्‍य ने मधुर वाणी द्वारा उसे सान्‍त्‍वना दी तथा रोने का कारण पूछा। उस शुभलक्षणा बहू ने यवक्रीत की कही हुई सारी बातें श्वसुर के सामने कह सुनायीं एवं स्‍वयं उसने भलीभाँति‍ सोच वि‍चार कर यवक्रीत की बातें मानने से जो अस्‍वीकार कर दि‍या था, वह सारा वृतान्‍त भी बता दि‍या। यवक्रीत की यह कुचेष्‍टा सुनते ही रैभ्‍य के हृदय में क्रोध की प्रचण्‍ड अग्‍नि‍ प्रज्‍वलि‍त हो उठी, जो उनके अन्‍त:करण को मानो भस्‍म कि‍ये दे रही थी। तपस्‍वी रैभ्‍य स्‍वभाव से ही क्रोधी थे, ति‍स पर भी उस समय उनके ऊपर क्रोध का आवेश छा रहा था। अत: उन्‍होंने अपनी एक जटा उखाड़कर संस्‍कारपूर्वक स्‍थापि‍त की हुई अग्‍नि‍ में होम दी। उससे एक नारी के रूप में कृत्‍या प्रकट हुई, जो रूप में उनकी पुत्रवधू के ही समान थी। तत्‍पश्‍चात एक दूसरी जटा उखाड़कर उन्‍होंने पुन: अग्‍नि‍ में डाल दी। उससे एक राक्षस प्रकट हुआ, जि‍सकी आंखें बड़ी डरावनी थी। वह देखने में बड़ा भयानक प्रतीत होता था। उस समय उन दोनों ने रैभ्‍य मुनि‍ से पूछा- ‘हम आपकी कि‍स आज्ञा का पालन करें।'
तब क्रोध से भरे हुए महर्षि‍ ने कहा- ‘यवक्रीत को मार डालो।’ उस समय ‘बहुत अच्‍छा‘ कहकर वे दोनों यवक्रीत के वध की इच्‍छा से उसका पीछा करने लगे। भारत! महामना रैभ्‍य की रची हुई कृत्‍यारूप सुन्‍दरी नारी ने पहले यवक्रीत के पास उपस्‍थि‍त हो, उसे मोह में डालकर उसका कमण्‍डल हर लि‍या। कमण्‍डल खो जाने से यवक्रीत का शरीर उच्‍छि‍ष्‍ट (जूठा या अपवि‍त्र) रहने लगा। उस दशा में वह राक्षस हाथ में त्रि‍शुल उठाये यवक्रीत की ओर दौड़ा। राक्षस शूल हाथ में लि‍ये मुझे मार डालने की इच्‍छा से मेरी ओर दौड़ा आ रहा है, यह देखकर यवक्रीत सहसा उठे ओर उस मार्ग से भागे, जो एक सरोवर की ओर जाता था। इसके जाते ही सरोवर का पानी सूख गया। सरोवर को जलहीन हुआ देख यवक्रीत फि‍र तुरंत ही समस्‍त सरि‍ताओं के पास गया; परंतु इसके जाने पर वे सब भी सूख गयीं।

तब हाथ में शूल लि‍ये उस भयानक राक्षस के खदेड़ने पर यवक्रीत अत्‍यन्त भयभीत हो सहसा अपने पि‍ता के अग्निहोत्र गृह में घुसने लगा।
राजन! उस समय अग्‍नि‍होत्र के अंदर एक शूद्र जातीय रक्षक नि‍युक्‍त था, जि‍सकी दोनों आंखें अंधी थीं। उसने दरवाजे के भीतर घुसते ही यवक्रीत को बलपूर्वक पकड़ लि‍या और यवक्रीत वहीं खड़ा हो गया। शूद्र के द्वारा पकड़े गये यवक्रीत पर उस राक्षस ने शूल से प्रहार कि‍या। इससे उसकी छाती फट गयी और वह प्राणशून्‍य होकर वहीं गि‍र पड़ा।
इस प्रकार यवक्रीत को मारकर राक्षस रैभ्‍य के पास लौट आया और उनकी आज्ञा ले उस कृत्‍यास्‍वरूपा रमणी के साथ उनकी सेवा में रहने लगा।

लोमश जी कहते हैं- कुन्‍तीनन्‍दन! भरद्वाज मुनि‍ प्रति‍दि‍न का स्‍वाध्‍याय पूरा करके बहुत-सी समि‍धाएं लि‍ये आश्रम में आये। उस दि‍न से पहले सभी अग्‍नि‍यां उनको देखते ही उठकर स्‍वागत करती थीं, परंतु उस सयम उनका पुत्र मारा गया था, इसलि‍ये अशौचयुक्‍त होने के कारण उनका अग्‍नि‍यों ने पूर्ववत खड़े होकर स्‍वागत नहीं कि‍या। अग्निहोत्र में यह वि‍कृती देखकर उन महातपस्‍वी भरद्वाज ने वहाँ बैठे हुए अन्‍धे गृहरक्षक शूद्र से पूछा- ‘दास! क्‍या कारण है कि‍ आज अग्‍नि‍यां पूर्ववत मेरा दर्शन करके प्रसन्‍नता नहीं प्रकट करती हैं। इधर तुम भी पहले जैसे समादर का भाव नहीं दि‍खाते हो। इस आश्रम में कुशल तो है न। कहीं मेरा मन्‍धबुद्धि‍ पुत्र रैभ्‍य के पास तो नहीं चला गया। यह बात मुझे बताओ; क्‍योंकि‍ मेरा मन शान्‍त नहीं हो पा रहा है’।
शूद्र बोला- भगवान! अवश्‍य ही आपका यह मन्‍दमति‍ पुत्र रैभ्‍य के यहाँ गया था। उसी का यह फल है कि‍ एक महाबली राक्षस के द्वारा मारा जाकर पृथ्‍वी पर पड़ा है। राक्षस हाथ में शूल लेकर इसका पीछा कर रहा था और यह अग्‍नि‍शाला में घुसा जा रहा था। उस समय मैंने दोनों हाथों से पकड़कर इसे द्वार पर ही रोक लि‍या। नि‍श्‍चय ही अपवि‍त्र होने के कारण यह शुद्धि‍ के लि‍ये जल लेने की इच्‍छा रखकर यहाँ आया था, परंतु मेरे रोक देने से यह हताश हो गया। उस दशा में उस शूलधारी राक्षस ने इसके ऊपर बड़े वेग से प्रहार करके इसे मार डाला।' शूद्र का कहा हुआ यह अत्‍यन्त अप्रि‍य वचन सुनकर भरद्वाज बड़े दु:खी हो गये और अपने प्राणशून्‍य पुत्र को लेकर वि‍लाप करने लगे।
भरद्वाज ने कहा- बेटा! तुमने ब्राह्मणों के हि‍त के लि‍ये भारी तपस्‍या की थी। तुम्‍हारी तपस्‍या का यह उद्देश्‍य था कि‍ द्वि‍जों को बि‍ना पढ़े ही सब वेदों का ज्ञान हो जाये। इस प्रकार महात्‍मा ब्राह्मणों के प्रति‍ तुम्‍हारा स्‍वभाव अत्‍यन्‍त कल्याणकारी था। कि‍सी भी प्राणी के प्रति‍ तुम कोई अपराध नहीं करते थे। फि‍र भी तुम्‍हारा स्‍वभाव कुछ कठोर हो गया था। तात! मैंने तुम्‍हें बार-बार मना कि‍या था कि‍ तुम रैभ्‍य के आश्रम कि‍ ओर न देखना, परंतु तुम उसे देखने चले ही गये और वह तुम्‍हारे लि‍ये काल, अन्‍तक एवं यमराज के समान हो गया। महान तेजस्‍वी होने पर भी उसकी बुद्धि‍ बड़ी खोटी है। वह जानता था कि‍ मुझ बुढ़े के तुम एक ही पुत्र हो तो भी वह दुष्‍ट क्रोध के वशीभूत हो ही गया।
बेटा! आज रैभ्‍य के इस कठोर कर्म से मुझे पुत्रशोक प्राप्‍त हुआ है। तुम्‍हारे बि‍ना मैं इस पृथ्‍वी पर अपने परम प्रि‍य प्राणों का भी परि‍त्‍याग कर दूँगा। जैसे मैं पापी अपने पुत्र के शोक से व्‍याकुल हो अपने शरीर का त्‍याग कर रहा हूं, उसी प्रकार रैभ्‍य का ज्‍येष्ठ पुत्र अपने नि‍‍रपराध पि‍ता की शीघ्र हत्‍या कर डालेगा। संसार में वे मनुष्‍य सुखी हैं, जि‍न्‍हें पुत्र पैदा ही नहीं हुआ है; क्‍योंकि‍ वे पुत्रशोक का अनुभव न करके सदा सुखपूर्वक वि‍चरते हैं। जो पुत्रशोक से मन ही मन व्‍याकुल हो गहरी व्‍यथा का अनुभव करते हुए अपने प्रि‍य मित्रों को भी शाप दे डालते हैं, उनसे बढ़कर महापापी दूसरा कौन हो सकता है। मैंने अपने पुत्र की मृत्‍यु देखी और प्रि‍य मि‍त्र को शाप दे दि‍या। मेरे सि‍वा संसार में दूसरा कौन-सा मनुष्‍य है, जो ऐसी वि‍पत्ति का अनुभव करेगा।
लोमश जी कहते हैं- युधिष्ठिर! इस तरह भाँति‍-भाँति‍ के वि‍लाप करके भरद्वाज ने अपने पुत्र का दाह संस्‍कार कि‍या। तत्‍पश्‍चात स्‍वयं भी वे जलती आग में प्रवेश कर गये।

लोमश जी कहते हैं- युधिष्ठिर! इन्‍हीं दि‍नों महान सौभाग्‍यशाली एवं प्रतापी नरेश बृहद्द्युम्‍न ने एक यज्ञ का अनुष्‍ठान आरम्‍भ कि‍या। वे रैभ्‍य के यजमान थे। बुद्धि‍मान बृहद्द्युम्‍न ने यज्ञ की पूर्ति‍ के लि‍ये रैभ्‍य के दोनों पुत्र अर्वावसु तथा परावसु को सहयोगी बनाया। कुन्‍तीनन्‍दन! पि‍ता की आज्ञा लेकर वे दोनों भाई राजा के यज्ञ में चले गये। आश्रम में केवल रैभ्‍य मुनि‍ तथा उनके पुत्र परावसु की पत्‍नी रह गयी।
एक दि‍न घर की देखभाल करने के लि‍ये परावसु अकेले ही आश्रम पर आये। उस समय उन्‍होंने काले मृगचर्म से ढके हुए अपने पि‍ता को वन में देखा। रात का पि‍छला पहर बीत रहा था और भी अन्‍धकार शेष था। परावसु नींद से अन्‍धे हो रहे थे; अत: उन्‍होंने गहन वन में वि‍चरते हुए अपने पि‍ता को हिं‍सक पशु ही समझा और उसे हिं‍सक पशु समझकर धोखे से ही उन्‍होंने अपने पि‍ता की हत्‍या कर डाली। यद्यपि‍ वे ऐसा करना नहीं चाहते थे, तथापि‍ हिं‍सक पशु से अपने शरीर की रक्षा के लि‍ये उनके द्वारा यह क्रूरतापूर्ण कार्य बन गया। भारत! उसने पि‍ता के समस्‍त प्रेत-कर्म करके पुन: यज्ञमण्‍डप में आकर अपने भाई अर्वावसु से कहा- ‘भैया! वह यज्ञकर्म तुम अकेले कि‍सी प्रकार नि‍भा नहीं सकते। इधर मैंने हि‍ंसक पशु समझकर धोखे से पि‍ताजी की हत्‍या कर डाली है; इसलि‍ये तात! तुम मेरे लि‍ये ब्रह्महत्‍यानि‍वारण के हेतु व्रत करो और मैं राजा का यज्ञ कराऊँगा। मुने! मैं अकेला भी इस कार्य का सम्‍पादन करने में समर्थ हूँ‘।
अर्वावसु बोले- भाई! आप परम बुद्धि‍मान राजा बृहद्द्युम्‍न का यज्ञ कार्य सम्‍पन्‍न करें और मैं आपके लि‍ये इन्‍द्रि‍‍यसंयमपूर्वक ब्रह्महत्‍या का प्रायश्‍चि‍त करूंगा।
लोमश जी कहते हैं- युधिष्ठिर! अर्वावसु मुनि‍ भाई के लि‍ये ब्रह्महत्‍या का प्रायश्‍चि‍त पूरा करके पुन: उस यज्ञ में आये। परावसु ने अपने भाई को वहाँ उपस्‍थि‍त देखकर राजा बृहद्द्युम्‍न से हर्षगद्गद वाणी में कहा- ‘राजन! यह ब्रह्महत्‍यारा है। अत: इसे आपका यज्ञ देखने के लि‍ये इस मण्‍डप में प्रवेश नहीं करना चाहि‍ये। ब्रह्मघाती मनुष्‍य अपनी दृष्टीमात्र से भी आपको महान कष्‍ट में डाल सकता है, इसमें संशय नहीं है’।
लोमश जी कहते हैं- प्रजानाथ! परावसु की यह बात सुनते ही राजा ने अपने सेवकों को यह आज्ञा दी कि‍ ‘अर्वावसु को भीतर न आने दो।’ राजन! उस सयम सेवकों द्वारा हटाये जाने पर अर्वावसु ने बार-बार यह कहा कि‍ ‘मैंने ब्रह्महत्‍या नहीं की है।’ भारत! तो भी राजा के सेवक उन्‍हें ब्रह्महत्‍यारा कहकर ही सम्‍बोधि‍त करते थे। अर्वावसु कि‍सी तरह उस ब्रह्महत्‍या को अपनी की हुई स्‍वीकार नहीं करते थे। उन्‍होंने बार-बार यही बताने की चेष्‍टा कि‍ ‘मेरे भाई ने ब्रह्महत्‍या की है। मैंने तो प्रायश्‍चि‍त करके उन्‍हें पाप से छुड़ाया है’। उनके ऐसा कहने पर भी राजा के सेवक ने उन्‍हें क्रोधपूर्वक फटकार दि‍या। तब वे महातपस्वी ब्रह्मर्षि‍ चुपचाप वन को चले गये।

वहाँ जाकर उन्‍होंने भगवान सूर्य की शरण ली और बड़ी उग्र तपस्‍या करके उन ब्राह्मणशि‍रोमणी ने सूर्यसम्‍बन्‍धी रहस्‍यमय वैदि‍क मन्‍त्र का अनुष्‍ठान कि‍या। तदनन्‍तर अग्रभोजी एवं अवि‍नाशी साक्षात भगवान सूर्य ने साकार रूप में प्रकट हो अर्वावसु को दर्शन दि‍या।
लोमश जी कहते हैं- राजन! अर्वावसु के उस कार्य से सूर्य आदि‍ सब देवता उस पर प्रसन्‍न हो गये। उन्‍होंने अर्वावासु का यज्ञ में वरण कराया एवं परावसु को नि‍कलवा दि‍या। तत्‍पश्‍चात अग्‍नि‍, सूर्य आदि‍ देवताओं ने उन्‍हें वर देने की इच्‍छा प्रकट की। तब अर्वावासु ने यह वर मांगा कि‍ ‘मेरे पि‍ताजी जीवि‍त हो जायें। मेरे भाई र्नि‍दोष हों और उन्‍हें पि‍ता के वध की बात भूल जाये। साथ ही उन्‍होंने यह भी मांगा कि ‘भरद्वाज तथा यवक्रीत दोनों जी उठें और इस सूर्य देवता सम्‍बंधी रहस्‍यमय वेदमन्‍त्र की प्रति‍ष्ठा हो।’ द्वि‍जश्रेष्ठ अर्वावसु के इस प्रकार वर मांगने पर देवता बोले- ‘ऐसा ही हो।’ इस प्रकार उन्‍होंने पूर्वोक्‍त सभी वर दे दि‍ये।
युधिष्ठिर! इसके बाद पूर्वोक्‍त सभी मुनि‍ जीवि‍त हो गये। उस समय यवक्रीत ने अग्‍नि‍ आदि‍ सम्‍पूर्ण देवताओं से पूछा- ‘देवेश्‍वरो! मैंने वेद का अध्‍ययन कि‍या था, वेदोक्‍त व्रतों का अनुष्‍ठान भी कि‍या है। मैं स्‍वाध्‍यायशील और तपस्‍वी भी हूं, तो भी रैभ्‍य मुनि‍ इस प्रकार अनुचि‍त रीति‍ से मेरा वध करने में कैसे समर्थ हो सके’।
देवताओं ने कहा- मुनि‍ यवक्रीत! तुम जैसी बात कहते हो, वैसा न समझो। तुमने पूर्वकाल में बि‍ना गुरु के ही सुखपूर्वक सब वेद पढ़े हैं और इन रैभ्‍य मुनि‍ ने बड़े क्‍लेश उठाकर अपने व्‍यवहार से गुरुजनों को संतुष्‍ट करके दीर्घकाल तक कष्‍ट सहनपूर्वक उत्‍तम वेदों का ज्ञान प्राप्‍त कि‍या है।
लोमश जी कहते हैं- राजन! अग्नि आदि‍ देवताओं ने यवक्रीत से ऐसा कहकर उन सबको नूतन जीवन प्रदान करके पुन: स्‍वर्गलोक को प्रस्‍थान कि‍या। नृपश्रेष्ठ! यह उन्‍हीं रैभ्‍य मुनि‍ का पवि‍त्र आश्रम है। यहाँ के वृक्ष सदा फूल और फलों से लदे रहते हैं। यहाँ एक रात नि‍वास करके तुम सब पापों से छूट जाओगे।

लोमश जी कहते हैं- भरतनन्‍दन युधिष्ठिर! अब तुम उशीरबीज, मैनाक, श्‍वेत और काले शैल नामक पहाड़ों को लांघकर आगे बढ़ आये। भरतश्रेष्ठ! यह देखो गंगाजी सात धाराओं से सुशोभि‍त हो रही हैं। यह रजोगुणरहि‍त पुण्‍यतीर्थ है, जहाँ सदा अग्‍नि‍देव प्रज्‍वलि‍त रहते हैं। यह अद्भुद तीर्थ कोई मनुष्‍य नहीं देख सकता, अत: तुम सब लोग एकाग्रचित्त हो जाओ। व्‍यग्रताशून्‍य हृदय से तुम इन सब तीर्थों का दर्शन कर सकोगे। यह देवताओं की क्रीड़ास्‍थली है, जो उनके चरणचि‍न्‍हों से अंकि‍त है। एकाग्रचित्त होने पर तुम्‍हें इनका दर्शन होगा।
कुन्‍तीकुमार! अब तुम कालशैल पर्वत को लांघकर आगे बढ़ आये। इसके बाद हम श्‍वेतगि‍रि (कैलाश) तथा मन्‍दराचल पर्वत में प्रवेश करेंगे, जहाँ माणि‍वर यक्ष और यक्षराज कुबेर नि‍वास करते हैं। राजन! वहाँ तीव्र चलने वाले अट्ठासी हजार गन्‍धर्व और उनसे चौगुने कि‍न्‍नर तथा यक्ष रहते हैं। उनके रूप एवं आकृति‍ अनेक प्रकार की हैं। वे भाँति‍-भाँति‍ के अस्‍त्र-शस्‍त्र धारण करते हैं और यज्ञराज माणि‍भद्र की उपासना में संलग्‍न रहते हैं। यहाँ उनकी समृद्धि‍ अति‍शय बढ़ी हुई है, तीव्र गति‍ में वे वायु की समानता करते हैं। वे चाहें तो देवराज इन्द्र को भी नि‍श्‍चय ही अपने स्‍थान से हटा सकते हैं। तात युधिष्ठिर! उन बलवान यक्ष राक्षसों से सुरक्षि‍त रहने के कारण ये पर्वत बढ़े दुर्गम हैं। अत: तुम वि‍शेष रूप से एकाग्रचित हो जाओ। कुबेर के सचि‍वगण तथा अन्‍य रौद्र और मैत्र नामक राक्षसों का हमें सामना करना पड़ेगा; अत: तुम पराक्रम के लि‍ये तैयार रहो।
राजन! उधर छ: योजन ऊँचा कैलाश पर्वत दि‍खायी देता है, जहाँ देवता आया करते हैं। भारत! उसी के नि‍कट वि‍शालापुरी (बदरीकाश्रम तीर्थ) है। कुन्‍तीनन्‍दन! कुबेर के भवन में अनेक राक्षस, यक्ष, कि‍न्‍नर, नाग, सुपर्ण तथा गन्‍धर्व नि‍वास करते हैं। महाराज कुन्‍तीनन्‍दन! तुम भीमसेन के बल और मेरी तपस्‍या से सुरक्षि‍त हो तप एवं इन्‍द्रि‍संयमपूर्वक रहते हुए आज उन तीर्थों में स्‍नान करो। राजा वरुण, युद्धवि‍जयी यमराज, गंगा-यमुना तथा यह पर्वत तुम्‍हें कल्‍याण प्रदान करें। महाद्युते! मरुद्गण, अश्‍वि‍नीकुमार, सरि‍ताएं और सरोवर भी तुम्‍हारा मंगल करें। देवताओं, असुरों तथा वसुओं से भी तुम्‍हें कल्‍याण की प्राप्‍ति‍ हो। देवि‍ गंगे! मैं इन्द्र के सुवर्णमय मेरु पर्वत से तुम्‍हारा कल-कल नाद सुन रहा हूँ। सौभाग्‍यशालि‍नी! ये राजा युधिष्ठिर अजमीढवंशी क्षत्रि‍यों के लि‍ये आदरणीय हैं। तुम पर्वतों से इनकी रक्षा कराओ। शैलपुत्रि‍! ये इन पर्वतमालाओं में प्रवेश करना चाहते हैं। तुम इन्‍हें कल्‍याण प्रदान करो।' समुद्रगामीनी गंगा नदी से ऐसा कहकर वि‍प्रवर लोमश ने कुन्‍तीकुमार युधिष्ठिर को यह आदेश दिया कि‍ ‘अब तुम एकाग्रचि‍त्त हो जाओ’।
युधिष्ठिर बोले- बन्‍धुओ! आज महर्षि‍ लोमश को बड़ी घबराहट हो रही है। यह एक अभूतपूर्व घटना है। अत: तुम सब लोग सावधान होकर द्रौपदी की रक्षा करो। प्रमाद न करना। लोमश जी का मत है कि‍ यह प्रदेश अत्‍यन्‍त दुर्गम है। अत: यहाँ अत्‍यन्‍त शुद्ध आचार-वि‍चार से रहो।
वैशम्‍पायन जी कहते हैं- जनमेजय! तदनन्‍तर राजा युधिष्ठिर महाबली भीम से इस प्रकार बोले- 'भैया भीमसेन! तुम सावधान रहकर द्रौपदी की रक्षा करो। तात! कि‍सी नि‍र्जन प्रदेश में जब कि‍ अर्जुन हमारे समीप नहीं है, भय का अवसर उपस्‍थि‍त होने पर द्रौपदी तुम्‍हारा ही आश्रय लेती है’। तत्‍पश्‍चात महात्‍मा राजा युधिष्ठिर ने नकुल-सहदेव के पास जाकर उनका मस्‍तक सूँघा और शरीर पर हाथ फैरा। फि‍र नेत्रों से आंसू बहाते हुए कहा- ‘भैया! तुम दोनों भय न करो और सावधान होकर आगे बढ़ो’।

युधिष्ठिर बोले- भीमसेन! यहाँ बहुत-से बलवान और वि‍शालकाय राक्षस छि‍पे रहते हैं; अत: अग्‍नि‍होत्र एवं तपस्‍या के प्रभाव से ही हम लोग यहाँ से आगे बढ़ सकते हैं। वृकोदर! तुम बल का आश्रय लेकर अपनी भूख-प्‍यास मि‍टा दो। फि‍र शारीरि‍क शक्‍ति‍ और चतुरता का सहारा लो। भैया! कैलाश पर्वत के वि‍षय में महर्षि‍ ने जो बात कही है, वह तुमने भी सुनी ही है; अब स्‍वयं अपनी बुद्धि‍ से वि‍चार करके देखो, द्रौपदी इस दुर्गम प्रदेश में कैसे चल सकेगी? अथवा वि‍शाल नेत्रों वाले भीम! तुम सहदेव, धैम्‍य, सारथी, रसोइये, समस्‍त सेवकगण, रथ, घोड़े तथा मार्ग के कष्‍ट को सहन न कर सकने वाले जो अन्‍य ब्राह्मण हैं, उन सब के साथ यहीं से लौट जाओ। केवल मैं, नकुल तथा महातपस्‍वी लोमश जी- ये तीन व्‍यक्‍ति‍ ही संयम व्रत का पालन करते हुए यहाँ से आगे की यात्रा करेंगे। हम तीनों ही स्‍वल्‍पाहार से जीवन-नि‍र्वाह करेंगे। तुम गंगाद्वार (हरिद्वार) मैं एकाग्रचि‍त्त हो मेरे आगमन की प्रतीक्षा करो और जब तक मैं लौटकर न आऊँ, तब तक द्रौपदी की रक्षा करते हुए वहीं नि‍वास करो।
भीमसेन ने कहा- भारत! राजकुमारी द्रौपदी यद्यपि‍ रास्‍ते की थकावट से और मानसि‍क दु:ख से भी पीड़ि‍त है तो भी यह कल्‍याणमयी देवी अर्जुन को देखने की इच्‍छा से उत्‍साहपूर्वक हमारे साथ चल ही रही है। संग्राम में कभी पीठ न दि‍खाने वाले नि‍द्रावि‍जयी महात्‍मा अर्जुन को न देखने के कारण आपके मन में भी अत्‍यन्त खि‍न्‍नता हो रही है। फि‍र सहदेव के, मेरे तथा द्रौपदी के लि‍ये तो कहना ही क्‍या है। भारत! ये ब्राह्मण लोग चाहें तो यहाँ से लौट सकते हैं। समस्‍त सेवक, सारथी, रसोइये तथा हम में से और जि‍स-जि‍स को आप लौटाना उचि‍त समझें- वे सभी जा सकते हैं। राक्षसों से भरे हुए इस पर्वत पर तथा ऊँचे-ऊँचे दुर्गम प्रदेशों में मैं आपको कदापि‍ अकेला छोड़ना नहीं चाहता।
नरश्रेष्ठ! यह परम सौभाग्‍यशाली पति‍व्रता राजकुमारी कृष्‍णा भी आपको छोड़कर लौटने को कभी तैयार न होगी। इसी प्रकार यह सहदेव भी आप में सदा अनुराग रखने वाला है, आपको छोड़कर कभी नहीं लौटेगा। मैं इसके मन की बात जानता हूँ। महाराज! सव्‍यसाची अर्जुन को देखने की इच्‍छा से हम सभी लालायि‍त हो रहे हैं; अत: सब साथ ही चलेंगे। राजन! अनेक कन्‍दराओं से युक्‍त इस पर्वत पर यदि‍ रथों के द्वारा यात्रा सम्‍भव न हो तो हम पैदल ही चलेंगे। आप इसके लि‍ये उदास न हों। जहाँ-जहाँ द्रौपदी नहीं चल सकेगी, वहाँ-वहाँ स्‍वयं इसे कंधे पर चढ़ाकर ले जाऊँगा। राजन! मेरा ऐसा ही वि‍चार है, आप उदास न हों। वीर माद्रीकुमार नकुल और सहदेव दोनों सुकुमार हैं। जहाँ कही दुर्गम स्‍थान में ये असमर्थ हो जायेंगे, वहाँ मैं इन्‍हें पार लगाऊँगा।

युधिष्ठिर बोले- भीमसेन! इस प्रकार (उत्‍साहपूर्ण) बातें करते हुए तुम्‍हारा बल बढ़े, क्‍योंकि‍ तुम यशस्‍वि‍नी द्रौपदी तथा नकुल-सहदेव को भी वहन करके ले चलने का उत्‍साह रखते हो। तुम्‍हारा कल्‍याण हो। यह साहस तुम्‍हारे सि‍वा और कि‍सी में नहीं है। तुम्‍हारे बल, यश, धर्म और कीर्ति‍ का वि‍स्‍तार हो। महाबाहो! तुम द्रौपदी सहि‍त दोनों भाई नकुल सहदेव को भी स्‍वयं ही ले चलने की शक्‍ति‍ रखते हो, इसलि‍ये कभी तुम्‍हें ग्‍लानी न हो तथा कि‍सी से भी तुम्‍हें ति‍रस्‍कृत न होना पड़े।
वैशम्‍पायन जी कहते हैं- जनमेजय! तब सुन्‍दरी द्रौपदी ने हंसते हुए कहा- ‘भारत! मैं आपके साथ ही चलूंगी; आप मेरे लि‍ये चि‍न्‍ता न करें’।
लोमश जी कहते हैं- कुन्तीनन्‍दन! गन्‍धमादन पर्वत पर तपस्‍या के बल से ही जाया जा सकता है। हम सब लोगों को तप:शक्‍ति‍ का संचय करना होगा। महाराज! नकुल, सहदेव भीमसेन, मैं और तुम सभी लोग तपोबल से ही अर्जुन को देख सकेंगे।
वैशम्‍पायन जी कहते हैं- जनमेजय! इस प्रकार बातचीत करते हुए वे सब लोग आगे बढ़े। कुछ दूर जाने पर उन्‍हें कुलि‍न्‍दराज सुबाहु का वि‍शाल राज्‍य दि‍खायी दि‍या, जहाँ हाथी-घोड़ों की बहुतायत थी और सैकड़ों कि‍रात, तंगण एवं कुलि‍न्‍द आदि‍ जंगली जाति‍यों के लोग नि‍वास करते थे। वह देवताओं से सेवि‍त देश हिमालय के अत्‍यन्त समीप था। वहाँ अनेक प्रकार की आश्‍चर्यजनक वस्‍तुएं दि‍खायी देती थीं। सुबाहु का वह राज्‍य देखकर उन सबको बड़ी प्रसन्‍नता हुई। कुलि‍न्‍दों के राजा सुबाहु को जब ये पता लगा कि‍ मेरे राज्‍य में पांडव आये हैं, तब उसने राज्‍य की सीमा पर जाकर बड़े आदर-सत्‍कार के साथ उन्‍हें अपनाया। उनके द्वारा प्रेम से पूजि‍त होकर वे सग लोग बड़े सुख से वहाँ रहे। दूसरे दि‍न नि‍र्मल प्रभात काल में सूर्योदय होने पर उन सबने हि‍मालय पर्वत की ओर प्रस्थान कि‍या।
जनमेजय! इन्‍द्रसेन आदि‍ सेवकों, रसोइयों और पाकशाला के अध्‍यक्ष को तथा द्रौपदी के सारे सामानों को कुलि‍न्‍दराज सुबाहु के यहाँ सौंपकर वे महापराक्रमी महारथी कुरुकुलनन्‍दन पाण्‍डव द्रौपदी के साथ धीरे-धीरे पैदल ही चल दि‍ये। उनके मन में अर्जुन को देखने की बड़ी उत्‍कण्ठा थी। अत: वे बड़े हर्ष और उललास के साथ उस देश से प्रस्थित हुए।

युधिष्ठिर बोले- भीमसेन, नकुल-सहदेव और द्रौपदी! तुम सब लोग ध्‍यान देकर सुनो। यह नि‍श्‍चय है कि‍ पूर्वकृत कर्मों का बि‍ना भोग कि‍ये कभी नाश नहीं होता। देखो, उन्‍हीं के कारण आज हम राजकुमार होकर भी वन वन में भटक रहे हैं। यद्यपि‍ हम लोग दुर्बल हैं, क्‍लेश में पड़े हुए हैं, तथापि‍ जो एक-दूसरे से उत्‍साहपूर्वक बातें करते हैं और जहाँ जाना सम्‍भव नहीं, उस मार्ग पर भी आगे बढ़ते जा रहे हैं, उसमें एक ही कारण है, हम सबके हृदय में अर्जुन को देखने के लि‍ये प्रबल उत्‍कण्ठा है। इतना प्रयास करने पर भी मैं वीर धनंजय को जो अब तक अपने समीप नहीं देख पा रहा हूं, इसकी चि‍न्‍ता मेरे सम्‍पूर्ण अंगों को उसी प्रकार दग्‍ध कर रही है, जैसे आग रूई के ढेर को जलाती रहती है।
उसी के दर्शन की प्‍यास लेकर मैं भाइयों सहि‍त इस वन में आया हूँ। वीर भीमसेन! दु:शासन ने जो द्रौपदी के कैश पकड़ लि‍ये थे, वह घटना याद आकर मुझे और भी शोक से दग्‍ध कर देती है। वृकोदर! भयंकर धनुष धारण करने वाले अजेय वीर अमि‍त तेजस्‍वी अर्जुन को, जो नकुल से पहले उत्‍पन्‍न हुआ है, मैं अब तक नहीं देख रहा हूं, इसके कारण मुझे बड़ा संताप हो रहा है। अर्जुन को देखने की ही अभि‍लाषा से मैं तुम लोगों के साथ वि‍भि‍न्‍न तीर्थों में, रमणीय वनों में और सुन्‍दर सरोवरों के तट पर वि‍चर रहा हूँ। भीमसेन! आज पांच वर्ष हो गये, मैं अपने वीर भाई सत्‍यप्रति‍ज्ञ अर्जुन के दर्शन से वंचि‍त हो रहा हूँ। इसके कारण मुझे बड़ी चि‍न्‍ता हो रही है।
वृकोदर! सि‍ंह के समान मस्‍तानी चाल से चलने वाले, नि‍द्रावि‍जयी, श्‍यामवर्ण, महाबाहु अर्जुन को नहीं देख पा रहा हूं, इसलि‍ये मेरे मन में बड़ा संताप हो रहा है। कुरुश्रेष्ठ भीमसेन! अस्‍त्रवि‍द्या में प्रवीण, युद्धकुशल और अनुपम धनुर्धर उस अर्जुन को नहीं देखता हूं, इस कारण मुझे बड़ा कष्‍ट होता है। जो युद्ध के समय शत्रुओं के समूह में कुपि‍त यमराज की भाँति‍ वि‍चरता है, जि‍सके कंधे सिं‍ह के समान हैं तथा जो मद की धारा बहाने वाले मत्‍त गजराज के समान शोभा पाता है, उस वीर धनंजय से अब तक भेंट न हो सकी; इसका मुझे बड़ा दु:ख है।
वृकोदर! जो पराक्रम और संपत्‍ति‍ में देवराज इन्द्र से तनि‍क भी कम नहीं है, जि‍सके रथ के घोड़े श्‍वेत रंग के हैं, जो नकुल-सहदेव से अवस्‍था में बड़ा है, जि‍सके पराक्रम की कोई सीमा नहीं है तथा जो उग्र धनुर्धर एवं अजेय है, उस वीरवर अर्जुन के दर्शन से मैं वंचि‍त हूं; इसके लि‍ये मुझे महान कष्‍ट हो रहा है। मैं चि‍न्ता की आग में जला जा रहा हूँ। जो छोटे लोगों के आक्षेप करने पर भी सदा क्षमाशील होने के कारण उस आक्षेप को सह लेता है तथा सरल मार्ग से अपनी शरण में आने वाले लोगों को सुख पहुँचाकर उन्‍हें अभय दान देता है, वही अर्जुन, जब कोई कुटि‍ल मार्ग का आश्रम ले छल-कपट से उस पर आघात करना चाहता है, तब वह वज्रधारी इन्‍द्र ही क्‍यों न हों, उसके लि‍ये काल और वि‍ष के समान भयंकर हो जाता है।

यदि‍ शत्रु भी शरण में आ जाये तो वह प्रतापी वीर उसके प्रति‍ दयालु हो जाता और उसे नि‍र्भय कर देता है। वह महाबली महामना अर्जुन ही हम लोगों का सहारा है। वही समंरागण में हमारे शत्रुओं को रौंद डालने की शक्‍ति‍ रखता है। उसी ने हमारे लि‍ये सब प्रकार के रत्‍न लाकर सुलभ कि‍ये थे और वही हम सबको सदा सुख पहुँने वाला है। जि‍सके पराक्रम से हमारे पास पहले अनेक प्रकार की असंख्‍य रत्‍नराशि‍ संचि‍त हो गयी थी, जि‍से सुयोधन ले लि‍या। वीर भीमसेन! जि‍सके बाहुबल से पहले मेरे अधि‍कार में सम्‍पूर्ण रत्‍नों की बनी हुई त्रि‍भुवन वि‍ख्‍यात सभा थी। जो पराक्रम में भगवान श्रीकृष्‍ण और युद्ध में कार्तवीर्य अर्जुन के समान है तथा जो समरभूमि‍ में एक होकर भी असख्‍ंय-सा प्रतीत होता है, उस अजेय वीर अर्जुन को मैं बहुत दि‍नों से नहीं देख पा रहा हूँ।
भीमसेन! शत्रुनाशक अर्जुन अपने पराक्रम से महाबली बलराम की, तुझ अपराजि‍त वीर की और वसुदेवनन्‍दन भगवान श्रीकृष्‍ण की समानता कर सकता है। महाबाहो! जो बाहुबल और प्रभाव में देवराज इन्द्र के समान है, जि‍सके वेग में वायु, मुख में चन्‍द्रमा और क्रोध में सनातन मृत्‍यु का नि‍वास है, उसी नरश्रेष्ठ अर्जुन को देखने के लि‍ये उत्‍सुक होकर हम सग लोग आज गन्‍धमादन पर्वत की घाटि‍यों में प्रवेश करेंगे। गन्‍धमादन वही है, जहाँ वि‍शाल बदरी का वृक्ष और भगवान नर-नारायण का आश्रम है; उस उत्तम पर्वत पर सदा यक्षगण नि‍वास करते हैं; हम लोग उसका दर्शन करेंगे। इसके सि‍वा, राक्षसों द्वारा सेवि‍त कुबेर की सुरम्‍य पुष्करि‍णी भी है, जहाँ हम लोग भारी तपस्‍या करते हुए पैदल ही चलेंगे।
भरतनन्‍दन! वृकोदर! उस प्रदेश में कि‍सी सवारी से नहीं जाया जा सकता तथा जो क्रूर, लोभी और अशान्‍त है, ऐसे मनुष्‍य के लि‍ये श्रद्धा की कमी के कारण उस स्‍थान पर जाना असम्‍भव है। भीमसेन! हम सब लोग अर्जुन की खोज करते हुए तलवार बांधकर अस्‍त्र-शस्‍त्रों से सुसज्‍जि‍त हो, इन महान व्रतधारी ब्राह्मणों के साथ वहाँ चलेंगे। भीमसेन! जो अपने मन ओर इन्‍द्रि‍यों पर संयम नहीं रखता, ऐसे मनुष्‍य को वहाँ जाने पर मक्‍खी, डांस, मच्‍छर, सिं‍ह, व्‍याघ्र और सर्पों का सामना करना पड़ता है, परंतु जो संयम-नि‍यम से रहने वाला है, उसे उन जन्‍तुओं का दर्शन तक नहीं होता। अत: हम लोग भी अर्जुन को देखने की इच्‍छा से अपने मन को संयम में रखकर स्‍वल्‍पाहार करते हुए गन्‍धमादन की पर्वतमालाओं में प्रवेश करेंगे।

लोमश जी कहते हैं- तीर्थदर्शी पाण्‍डुकुमारो! तुम ने सब पर्वतों के दर्शन कर लि‍ये। नगरों और वनों सहि‍त नदि‍यों का भी अवलोकन कि‍या। शोभाशाली तीर्थों के भी दर्शन कि‍ये और उन सब के जल का अपने हाथों से स्‍पर्श भी कर लि‍या। पाण्‍डवो! यह मार्ग दि‍व्‍य मन्‍दराचल की ओर जायेगा। अब तुम सब लोग उद्वेगशून्‍य और एकाग्रचि‍त्त हो जाओ। यह देवताओं का नि‍वास स्‍थान है, जि‍स पर तुम्‍हें चलना होगा। यहाँ पुण्‍यकर्म करने वाले दि‍व्‍य ऋषि‍यों का भी नि‍वास है। सौम्‍य स्‍वभाव वाले नरेश! यह कल्‍याणमय जल से भरी हुई पुण्‍यस्‍वरूपा महानदी अलकनन्दा (गंगा) प्रवाहि‍त होती है, जो देवर्षि‍यों के समुदाय से सेवि‍त है। इसका प्रादुभार्व बदरीकाश्रम से ही हुआ है। आकाशचारी महात्‍मा बालखिल्य तथा महामना गन्‍धर्वगण भी नि‍त्‍य इसके तट पर आते-जाते हैं और इसकी पूजा करते हैं।
सामगान करने वाले वि‍द्वान वेदमन्‍त्रों की पुण्‍यमयी ध्‍वनी फैलाते हुए यहाँ सामवेद की ऋचाओं का गान करते हैं। मरीचि‍, पुलह, भृगु तथा अंगि‍रा भी यहाँ जप एवं स्वाध्‍याय करते हैं। देवश्रेष्ठ इन्द्र भी मरुद्गणों के साथ यहाँ आकर प्रति‍दि‍न नि‍‍यमपूर्वक जप करते हैं। उस समय साध्‍य तथा अश्‍वि‍नीकुमार भी उनकी परि‍चर्या में रहते हैं। चन्‍द्रमा, सूर्य, ग्रह और नक्षत्र भी दि‍न-रात के वि‍भागपूर्वक इस पुण्‍य नदी की यात्रा करते हैं। महाभाग! गंगाद्वार (हरि‍द्वार) में साक्षात भगवान शंकर ने इसके पावन जल को अपने मस्‍तक पर धारण कि‍या है, जि‍ससे जगत की रक्षा हो। तात! तुम सब लोग मन को संयम में रखते हुए इस ऐश्‍वर्यशालिनी दि‍व्‍य नदी के तट पर चलकर इसे सादर प्रणाम करो। महात्‍मा लोमश का यह वचन सुनकर सब पाण्‍डवों ने संयमचि‍त्‍त से भगवती आकाशगंगा (अलकनन्दा) को प्रणाम कि‍या।
प्रणाम करके धर्म का आचरण करने वाले वे समस्‍त पाण्‍डव पुन: सम्‍पूर्ण ऋषि‍-मुनि‍यों के साथ हर्षपूर्वक आगे बढ़े। तदनन्‍तर उन नरश्रेष्ठ पाण्‍डवों ने एक श्‍वेत पर्वत-सा देखा, जो मेरुगि‍रि के समान दूर से ही प्रकाशि‍त हो रहा था। वह सम्‍पूर्ण दि‍शाओं में बि‍खरा जान पड़ता था। लोमश जी ताड़ गये कि‍ पाण्‍डव लोग उस श्‍वेत पर्वताकार वस्‍तु के बारे में कुछ पूछना चाहते हैं, तब प्रवचन की कला जानने वाले उन महर्षि‍ ने कहा- पाण्‍डवो! सुनो। नरश्रेष्ठ! यह जो सब ओर बि‍खरी हुई कैलाश शि‍खर के समान सुन्‍दर प्रकाशयुक्‍त पर्वताकार वस्‍तु देख रहे हो, ये सब वि‍शालकाय नरकासुर की हड्डीयां हैं। पर्वत और शि‍लाखण्‍डों पर स्‍थि‍त होने के कारण ये भी पर्वत के समान ही प्रतीत हाती हैं। वह महामना दैत्‍य दस हजार वर्षों तक कठोर तपस्‍या करके तप, स्‍वाध्‍याय और पराक्रम से इन्द्र का स्‍थान लेना चाहता था। अपने महान तपोबल तथा वेगयुक्‍त बाहुबल से वह देवताओं के लि‍ए सदा अजेय बना रहता था और स्‍वयं सब देवताओं को सताया करता था। नि‍ष्‍पाप युधिष्ठिर! नरकासुर बलवान तो था ही, धर्म के लि‍ये भी उसने कि‍तने ही उत्‍तम व्रतों का आचरण कि‍या था, यह सब जानकर इन्‍द्र को बड़ा भय हुआ, वे घबरा उठे।

तब उन्‍होंने मन ही मन अवि‍नाशी भगवान वि‍ष्‍णु का चि‍न्‍तन कि‍या, उनके स्‍मरण करते ही सर्वव्‍यापी भगवान श्रीपति‍ वहाँ उपस्‍थि‍त हो प्रकाशि‍त हुए। उस समय सभी देवताओं तथा ऋषि‍यों ने उनकी स्‍तुति‍ की। उन्‍हें देखते ही प्रज्‍वलि‍त कान्‍ति‍ से सुशोभि‍त भगवान अग्‍नि‍ देव का तेज नष्‍ट-सा हो गया। वे श्रीहरि के तेज से ति‍रस्‍कृत हो गये। समस्‍त देवसमुदाय के स्‍वामी एवं वरदायक भगवान वि‍ष्‍णु का दर्शन करके वज्रधारी इन्द्र ने उन्‍हें हाथ जोड़कर प्रणाम कि‍या और बार-बार मस्‍तक झुकाया। तदनन्‍तर वे सारी बातें भगवान से कह सुनायीं, जि‍नके कारण उन्‍हें उस दैत्‍य से भय हो रहा था’।
तब भगवान वि‍ष्‍णु ने कहा- 'इन्‍द्र! मैं जानता हूं, तुम्‍हें दैत्‍यराज नरकासुर से भय प्राप्‍त हुआ है। वह अपने तप:सि‍द्ध कर्मों द्वारा इन्‍द्रपद को लेना चाहता है। देवेन्‍द्र! यद्यपि‍ तपस्‍या द्वारा उसे सि‍द्धि‍ प्राप्‍त हो चुकी‍ है तो भी मैं तुम्‍हारे प्रेमवश नि‍श्‍चय ही उस दैत्‍य को मार डालूंगा, तुम थोड़ी देर और प्रतीक्षा करो।' ऐसा कहकर महातेजस्‍वी भगवान वि‍ष्‍णु ने हाथ से मार कर उस दैत्‍य के प्राण हर लि‍ये और वह वज्र के मारे हुए गि‍रीराज की भाँति‍ पृथ्‍वी पर गि‍र पड़ा। इस प्रकार माया द्वारा मारे गये उस दैत्‍य की हड्डीयों का यह समूह दि‍खायी देता है। अब मैं भगवान वि‍ष्‍णु का यह दूसरा पराक्रम बता रहा हूं, जो सर्वत्र प्रकाशमान है। एक समय सारी पृथ्‍वी एकार्णव के जल में डूबकर अदृश्‍य हो गयी, पाताल में डूब गयी। उस समय भगवान वि‍ष्‍णु ने पर्वत शि‍खर के सदृश एक दांत वाले वराह का रूप धारण करके पुन: इसका उद्धार कि‍या था।
युधिष्ठिर ने पूछा- भगवान! देवेश्‍वर भगवान वि‍ष्‍णु ने पाताल में सैकड़ों योजन नीचे डूबी हुई इस पृथ्‍वी का पनुरुद्धार कि‍स प्रकार कि‍या? आप इस कथा को यथार्थरूप से और वि‍स्‍तारपूर्वक कहि‍ये। जगत का भार धारण करने वाली इस अचला पृथ्‍वी का उद्धार करने के लि‍ए उन्‍होंने कि‍स उपाय का अवलम्‍बन कि‍या? सम्पूर्ण शस्यों का उत्पादन करने वाली यह कल्याणमयी महाभागा वसुधा देवी किसके प्रभाव से सैकड़ों योजन नीचे धँस गयी थी। परमात्‍मा के उस अद्भुत पराक्रम का दर्शन (ज्ञान) कि‍सने कराया था? द्वि‍जश्रेष्ठ! यह सब मैं यथार्थरूप में वि‍स्‍तारपूर्वक सुनना चाहता हूँ। आप इस वृत्‍तान्‍त के आश्रय (ज्ञाता) हैं।
लोमश जी कहते हैं- युधि‍ष्‍ठि‍र! तुमने जिसके वि‍षय में मुझसे प्रश्‍न कि‍या है, वह कथा-वह सारा वृत्‍तान्‍त मैं बता रहा हूं, सुनो। तात! इस कल्‍प के पथम सत्‍ययुग की बात है, एक समय बड़ी भंयकर परि‍स्‍थि‍ति उत्‍पन्‍न हो गयी थी। उस समय आदि‍देव पुरातन पुरुष भगवान श्रीहरि ही यमराज का भी कार्य सम्‍पन्‍न करते थे। युधि‍ष्‍ठि‍र! परम बुद्धि‍मान देवदेव भगवान श्रीहरि के यमराज कार्य संभालते समय कि‍सी भी प्राणी की मृत्‍यु नहीं होती थी; परंतु उत्‍पत्‍ति‍ का कार्य पूर्ववत चलता रहा। फि‍र तो पक्षि‍यों के समूह बढ़ने लगे। गाय, बैल, भेड़, बकरे आदि‍ पशु, घोड़े, मृग तथा मांसाहारी जीव सभी बढ़ने लगे। शत्रुओं को संताप देने वाले नरश्रेष्ठ! जैसे बरसात में पानी बढ़ता है, उसी प्रकार मनुष्‍य भी हजार एवं दस हजार गुनी संख्‍या में बढ़ने लगे। तात! इस प्रकार सब प्राणि‍यों की वृद्धि‍ होने से जब बड़ी भयंकर अवस्‍था आ गयी, तब अत्‍यन्त भार से दबकर यह पृथ्‍वी सैकड़ों योजन नीचे चली गयी।

भारी भार के कारण पृथ्‍वी देवी के सम्‍पूर्ण अंगों में बड़ी पीड़ा हो रही थी। उसकी चेतना लुप्‍त होती जा रही थी। अत: वह सर्वश्रेष्ठ देवता भगवान नारायण की शरण में गयी।
पृथ्‍वी बोली- 'भगवन! आप ऐसी कृपा करें, जि‍ससे मैं दीर्घ काल तक यहाँ स्‍थि‍र रह सकूं। इस समय मैं भार से इतनी दब गयी हूँ कि‍ जीवन धारण नहीं कर सकती। भगवान! मेरे इस भार को आप दूर करने की कृपा करें। देव! मैं आपकी शरण मे आयी हूँ। वि‍भो! मुझ पर कृपाप्रसाद कीजि‍ये।' पृथ्‍वी का यह वचन सुनकर अवि‍नाशी भगवान नारायण ने प्रसन्‍न होकर श्रवणमधुर अक्षरों से युक्‍त मीठी वाणी में कहा।
भगवान विष्णु बोले- 'वसुधे! तू भार से पीड़ि‍त है, किं‍तु अब उसके लि‍ये भय न कर। मैं अभी ऐसा उपाय करता हूं, जि‍ससे तू हल्‍की हो जायेगी।'
लोमश जी कहते हैं- युधिष्ठिर! पर्वतरूपी कुण्‍डलों से वि‍भूषि‍त वसुधा देवी को वि‍दा करके महातेजस्‍वी भगवान वि‍ष्‍णु ने वराह का रूप धारण कर लि‍या। उस समय उनके एक ही दांत था, जो पर्वत शि‍खर के समान सुशोभि‍त होता था। वे अपने लाल-लाल नेत्रों से मानो भय उत्‍पन्‍न कर रहे थे। अपनी अंगकान्‍ति‍ से धूम प्रकट करते हुए उस स्‍थान पर बढ़ने लगे। वीर युधि‍ष्‍ठि‍र! अवि‍नाशी वि‍ष्‍णु ने अपने एक ही तेजस्‍वी दांत के द्वारा पृथ्‍वी को थामकर उसे सौ योजन ऊपर उठा दि‍या। पृथ्‍वी को उठाते समय सब ओर भारी हलचल मच गयी। सम्‍पूर्ण देवता तथा तपस्‍वी ऋषि‍ क्षुब्‍ध हो उठे। स्‍वर्ग, अन्‍तरि‍क्ष तथा भूलोक- सब में अत्‍यन्‍त हाहाकार मच गयी। कोई भी देवता या मनुष्‍य स्‍थि‍र नहीं रह सका। तब अनेक देवता और ऋषि‍ ब्रह्माजी के समीप गये। उस समय वे अपने आसन पर बैठकर दि‍व्‍य कान्‍ति‍ से प्रकाशि‍त हो रहे थे। लोकसाक्षी देवेश्‍वर ब्रह्मा के नि‍कट पहुँचकर सब ने हाथ जोड़कर‍ प्रणाम कि‍या और कहा- ‘देवेश्‍वर! सम्‍पूर्ण लोकों में हलचल मच गयी है। चर और अचर सभी प्राणी व्‍याकुल हैं। समुद्रों में बड़ा भारी क्षोभ दि‍खायी दे रहा है। यह सारी पृथ्‍वी सैकड़ों येाजन नीचे चली गयी थी, अब यह कि‍सके प्रभाव से कौन-सी अद्भुत घटना घटि‍त हो रही है, जि‍ससे सारा संसार व्‍याकुल हो उठा। आप शीघ्र हमें इसका कारण बताइये। हम सब लोग अचेत-से हो रहे हैं।'
ब्रह्माजी ने कहा- 'देवताओ! तुम्‍हें असुरों से कभी और कोई भय नहीं है। यह जो चारों ओर क्षोभ फैल रहा है, इसका कारण है। वह सुनो। वे जो सर्वव्‍यापी अक्षरस्‍वरूप श्रीमान भगवान नारायण हैं, उन्‍हीं के प्रभाव से यह स्‍वर्गलोक में क्षोभ प्रकट हो रहा है। यह सारी पृथ्‍वी, जो सैकड़ों योजन नीचे चली गयी थी, इसे परमात्‍मा श्रीवि‍ष्‍णु ने पुन: ऊपर उठाया है। इस पृथ्‍वी का उद्धार करते समय ही सब ओर यह महान क्षोभ प्रकट हुआ है। इस प्रकार तुम्‍हें इस वि‍श्‍वव्‍यापी हलचल का यथार्थ कारण ज्ञात होना और तुम्‍हारा आन्‍तरि‍क संशय दूर हो जाना चाहि‍ये।'
देवता बोले- 'भगवन! वे वराहरूपधारी भगवान प्रसन्‍न-से होकर कहाँ पृथ्‍वी का उद्धार कर रहे हैं, उस प्रदेश का पता हमें बताइये; हम सब लोग वहाँ जायेंगे।'

ब्रह्माजी ने कहा- देवताओ! बड़े हर्ष कि‍ बात है, जाओ। तुम्‍हारा कल्‍याण हो। भगवान नन्‍दन वन में वि‍राजमान हैं। वहीं उनका दर्शन करो। उस वन के नि‍कट ये स्‍वर्ग के समान सुन्‍दर रोम वाले परम कान्‍ति‍मान वि‍श्‍वभावन भगवान श्रीवि‍ष्णु वराह रूप से प्राकशि‍त हो रहे हैं।
भूतल पर उद्धार करते हुए वे प्रलयकालीन अग्‍नि‍ के समान उद्भासि‍त होते हैं। इनके वक्ष:स्‍थल में स्‍पष्‍ट रूप से श्रीवत्‍स चि‍ह्न प्रकाशि‍त हो रहा है।
देवताओ! ये रोग-शोक से रहि‍त साक्षात भगवान ही वराह रूप से प्रकट हुए हैं, तुम सब लोग इनका दर्शन करो।
लोमश जी कहते है- युधिष्ठिर! तदनन्‍तर देवताओं ने जाकर वराहरूपी परमात्‍मा श्रीवि‍ष्‍णु का दर्शन कि‍या, उनकी महि‍‍मा सुनी और उनकी आज्ञा लेकर वे ब्रह्माजी को आगे करके जैसे आये थे, वैसे लौट गये।
वैशम्‍पयान जी कहते हैं- जनमेजय! यह कथा सुनकर सब पांडव बड़े प्रसन्‍न हुए और लोमश जी के बताये हुए मार्ग से शीघ्रतापूर्वक आगे बढ़ गये।

वैशम्‍पायन जी कहते हैं- जनमेजय! तदनन्‍तर सम्‍पूर्ण धनुर्धरों में अग्रगण्‍य वे अमि‍त तेजस्‍वी शूरवीर पाण्डव धनुष, बाण, तरकश, ढाल और तलवार लि‍ये, हाथ में गोह के चमड़े के बने दस्‍ताने पहने और श्रेष्ठ ब्राह्मणों को आगे कि‍ये द्रौपदी के साथ गन्‍धमादन पर्वत की ओर प्रस्‍थि‍त हुए। पर्वत के शि‍खर पर उन्‍होंने बहुत-से सरोवर, सरि‍ताएं, पर्वत, वन तथा घनी छाया वाले वृक्ष देखे। उन्हें कि‍तने ही ऐसे स्‍थान दृष्‍टि‍गोचर हुए, जहाँ सदा फल और फूलों की बहुतायत रहती थी। उन प्रदेशों में देवर्षि‍यों के समुदाय नि‍वास करते थे। वीर पाण्‍डव अपने मन को परमात्‍मा के चि‍न्‍तन में लगाकर फल-मूल का आहार करते हुए ऊँचे-नीचे वि‍षम संकटपूर्ण स्‍थानों में वि‍चर रहे थे। मार्ग में उन्‍हें नाना प्रकार के मृगसमूह दि‍खायी देते थे, जि‍नकी संख्‍या बहुत थी। इस प्रकार उन महात्‍मा पाण्‍डवों ने गन्‍धर्वों और अप्‍सराओं की प्रि‍य भूमि‍, कि‍न्‍नरों की क्रीड़ास्‍थली तथा ऋषि‍यों, सि‍द्धों और देवताओं के नि‍वास स्‍थान गन्‍धमादन पर्वत की चोटी में प्रवेश कि‍या।
राजन! वीर पाण्‍डवों के गन्‍धमादन पर्वत पर पदार्पण करते ही प्रचण्‍ड आंधी के साथ बड़े जोर की वर्षा होने लगी। फि‍र धूल और पत्‍तों से भरा हुआ बड़ा भारी बवंडर (आंधी) उठा, जि‍सने पृथ्‍वी, अन्‍तरि‍क्ष तथा स्‍वर्गलोक को भी सहसा आच्‍छादि‍त कर दि‍या। धूल से आकाश के ढक जाने से कुछ भी सूझ नहीं पड़ता था; इसीलि‍ये वे एक-दूसरे से बातचीत भी नहीं कर पाते थे; अन्‍धकार ने आंखों पर पर्दा डाल दि‍या था, जि‍ससे पाण्‍डव लोग एक-दूसरे के दर्शन से भी वंचि‍त हो गये थे। भारत! पत्‍थरों का चूर्ण बि‍खेरती हुई वायु उन्‍हें कहीं से कहीं खींच लि‍ये जाती थी। प्रचण्‍ड वायु के वेग से टूटकर धरती पर गि‍रने वाले वृक्षों तथा अन्‍य झाड़ों का भयंकर शब्‍द सुनायी पड़ता था। हवा के झोंके से मोहि‍त होकर वे सब के सब मन ही मन सोचने लगे कि‍ आकाश तो नहीं फट पड़ा है। पृथ्‍वी तो नहीं वि‍दीर्ण हो रही है अथवा कोई पर्वत तो नहीं फटा जा रहा है। तत्‍पश्‍चात वे रास्‍ते के आसपास के वृक्षों, मि‍ट्टी के ढेरों और ऊँचे-नीचे स्‍थानों को हाथों से टटोलते हुए हवा से डरकर यत्र-तत्र छि‍पने लगे।
उस समय महाबली भीमसेन हाथ में धनुष लि‍ये द्रौपदी को अपने साथ रखकर एक वृक्ष के सहारे खड़े हो गये। धर्मराज युधिष्ठिर और पुरोहि‍त धौम्‍य अग्‍नि‍होत्र की सामग्री लि‍ये उस महान वन में कहीं जा छि‍पे। सहदेव पर्वत पर ही (कहीं सुरक्षि‍त स्थान में) छि‍प गये। नकुल, अन्‍यान्‍य ब्राह्मण लोग तथा महातपस्‍वी लोमश जी भी भयभीत होकर जहाँ-तहाँ वृक्षों की आड़ लेकर छि‍पे रहे। थोड़ी देर में जब वायु का वेग कुछ कम हुआ और धूल उड़नी बन्‍द हो गयी, उस समय बड़ी भारी जलधारा बरसने लगी। तदनन्तर वज्रपात के समान मेघों की गड़गड़ाहट होने लगी और मेघमालाओं में चारों ओर चंचल चमक वाली बि‍जलियाँ संचरण करने लगीं। महाराज वहाँ चारों ओर बि‍खरी हुई जलराशि‍ समुद्रगामि‍नी नदि‍यों के रूप में प्रकट हो गयी, जो मि‍ट्टी मि‍ल जाने से मलि‍न दीख पड़ती थी। उसमें झाग उठ रहे थे। फेनरूपी नौका से व्‍याप्त अगाध जलसमूह को बहाती हुई सरि‍ताएं टूटकर गि‍रे हुए वृक्षों को अपनी लहरों मे समेटकर जोर-जोर से ‘हर हर’ ध्‍वनी करती हुई बह रही थी। भारत! थोड़ी देर बाद जब तूफान का कोलाहल शान्‍त हुआ, वायु का वेग कम एवं सम हो गया, पर्वत का सारा जल बहकर नीचे चला गया और बादलों का आवरण दूर हो जाने से सूर्यदेव प्रकाशि‍त हो उठे। उस समय वे समस्‍त वीर पाण्‍डव धीरे-धीरे अपने स्‍थान से नि‍कले और गन्‍धमादन पर्वत की ओर प्रस्‍थि‍त हो गये।

वैशम्‍पायन जी कहते हैं- जनमेजय! महात्‍मा पाण्डव अभी कोसभर ही गये होंगे कि‍ पांचाल राजकुमारी तपस्‍वि‍नी द्रौपदी सुकुमारता के कारण थककर बैठ गयी। वह पैदल चलने योग्‍य कदापि‍ नहीं थी। उस भयानक वायु और वर्षा से पीड़ि‍त हो दु:खमग्‍न होकर वह मूर्छि‍त होने लगी थी। घबराहट से काँपती हुई कजरारे नेत्र वाली कृष्‍णा ने अपने गोल-गोल और सुन्‍दर हाथों से दोनों जांघों को थाम लि‍या। हाथी की सूँड़ के समान चढ़ाव-उतार वाली परस्‍पर सटी हुई जांघों का सहारा ले केले के वृक्ष की भाँति‍ कांपती हुई वह सहसा पृथ्‍वी पर गि‍र पड़ी। सुन्‍दर अंगों वाली द्रौपदी को टूटी हुई लता की भाँति‍ गि‍रती देख बलशाली नकुल ने दौड़कर थाम लि‍या।
तत्‍पश्‍चात नकुल ने कहा- 'भरतकुलभूषण महाराज! यह श्‍याम नेत्र वाली पांचाल राजकुमारी द्रौपदी थककर धरती पर गि‍र पड़ी है, आप आकर इसे देखि‍ये। राजन! यह मन्‍द गती से चलने वाली देवी दु:ख सहन करने योग्‍य नहीं है; तो भी इस पर महान दु:ख आ पड़ा है। रास्‍ते के परि‍श्रम से यह दुर्बल हो गयी है। आप आकर इसे सान्‍त्‍वना दें।'
वैशम्‍पायन जी कहते हैं- जनमेजय! नकुल की यह बात सुनकर राजा युधिष्ठिर अत्‍यन्त दु:खी हो गये और भीम तथा सहदेव के साथ सहसा वहाँ दौड़े आये। धर्मात्‍मा कुन्‍तीनन्‍दन ने देखा- द्रौपदी के मुख की कान्‍ति‍ फीकी पड़ गयी है और उसका शरीर कृश हो गया है। तब वे उसे अंक में लेकर शोकातुर हो वि‍लाप करने लगे। युधिष्ठिर बोले- 'अहो! जो सुरक्षि‍त सदनों मे सुसज्‍जि‍त सुकोमल शय्या पर शयन करने योग्‍य है, वह सुख भोगने की अधि‍कारिणी परम सुन्‍दरी कृष्‍णा आज पृथ्‍वी पर कैसे सो रही है? जो सुख के श्रेष्ठ साधनों का उपभोग करने योग्‍य है, उसी द्रौपदी के ये दोनों सुकुमार चरण और कमल की कान्‍ति‍ से सुशोभि‍त मुख आज मेरे कारण कैसे काले पड़ गये हैं। मुझ मूर्ख ने द्यूतक्रीड़ा में फंसकर यह क्‍या कर डाला? अहो! सहस्रों मृगसमूहों से भरे हुए इस भयानक वन में द्रौपदी को साथ लेकर हमें वि‍चरना पड़ा है। इसके पि‍ताजी राजा द्रुपद ने इस वि‍शाललोचना द्रौपदी को यह कहकर हमें प्रदान कि‍या था कि‍ ‘कल्‍याणि‍! तुम पाण्‍डवों को पति‍रूप में पाकर सुखी होगी।’ परंतु मुझ पापी की करतूतों से वह सब न पाकर यह परि‍श्रम, शोक और मार्ग के कष्‍ट से कृश होकर आज पृथ्‍वी पर पड़ी सो रही है।'
वैशम्‍पायन जी कहते हैं- जनमेजय! धर्मराज युधि‍ष्‍ठि‍र जब इस प्रकार वि‍लाप कर रहे थे, उसी समय धौम्‍य आदि‍ समस्‍त श्रैष्ठ ब्राह्मण भी वहाँ आ पहुँचे। महर्षि‍यों द्वारा शान्‍ति‍ के लि‍ये मन्‍त्रपाठ होते समय पाण्‍डवों ने अपने शीतल हाथों से बार-बार द्रौपदी के अंगों को सहलाया। जल का स्‍पर्श करके बहती हुई शीतल वायु ने भी उसे सुख पहुँचाया। इस प्रकार कुछ आराम मि‍लने पर पांचाल राजकुमारी द्रौपदी को धीरे-धीरे चेत हुआ। होश में आकर दीनावस्‍था में पड़ी हुई तपस्‍वि‍नी द्रौपदी को पकड़कर पाण्‍डवों ने मृगचर्म के बि‍स्‍तर पर सुलाया और उसे वि‍श्राम कराया। नकुल और सहदेव ने धनुष की रगड़ के चि‍ह्न से सुशोभि‍त दोनों हाथों द्वारा उसके लाल तलवों से युक्‍त और उत्‍तम लक्षणों से अलंकृत दोनों चरणों को धीर-धीरे दबाया।

फि‍र कुरुश्रेष्ठ धर्मराज युधिष्ठिर ने भी द्रौपदी को बहुत आश्‍वासन दि‍या और भीमसेन से इस प्रकार कहा- ‘महाबाहु भीम! यहाँ बहुत-से ऊँचे-नीचे पर्वत हैं, जि‍न पर चलना बर्फ के कारण अत्‍यन्त कठि‍न है। उन पर द्रौपदी कैसे जा सकेगी।
भीमसेन ने कहा- 'पुरुषराज! महाराज! आप मन में खेद न करें। मैं स्‍वयं राजकुमारी द्रौपदी, नकुल, सहदेव और आपको भी ले चलूँगा। हि‍डिम्बा का पुत्र घटोत्कच भी महान पराक्रमी है। वह मेरे ही समान बलवान है और आकाश में चल-फि‍र सकता है। अनघ! आपकी आज्ञा होने पर वह हम सबको अपनी पीठ पर बि‍ठाकर ले चलेगा।'
वैशम्‍पायन जी कहते हैं- राजन! तदनन्‍तर धर्मराज की आज्ञा पाकर भीमसेन ने अपने राक्षसपुत्र का स्‍मरण कि‍या। पि‍ता के स्‍मरण करते ही धर्मात्‍मा घटोत्‍कच हाथ जोड़े हुए वहाँ उपस्‍थि‍त हुआ। उस महाबाहु वीर ने पाण्‍डवों तथा ब्राह्मणों को प्रणाम करके उनके द्वारा सम्‍मानि‍त हो अपने भयंकर पराक्रमी पि‍ता भीमसेन से कहा- ‘महाबाहो! आपने मेरा स्मरण कि‍या है और मैं शीघ्र ही सेवा की भावना से आया हूं, आज्ञा कीजि‍ये; मैं आपका सब कार्य अवश्‍य ही पूर्ण करूंगा।'
यह सुनकर भीमसेन ने राक्षस घटोत्‍कच को हृदय से लगा लि‍या।

युधिष्ठिर बोले- 'अत्‍यन्त भयानक पराक्रम दि‍खाने वाले भीम! तुम्‍हारा औरस पुत्र राक्षसश्रेष्ठ घटोत्कच धर्मज्ञ, बलवान, शूरवीर, सत्‍यवादी तथा हम लोगों का भक्‍त है। यह हमें शीघ्र उठा ले चले, जि‍ससे भीमसेन! तुम्‍हारे पुत्र घटोत्‍कच द्वारा शरीर से कि‍सी प्रकार की क्षति‍ उठाये बि‍ना ही मैं द्रौपदी सहि‍त गन्‍धमादन पर्वत पर पहुँच जाऊँ।'
वैशम्‍पायन जी कहते हैं- राजन! भाई की इस आज्ञा को शि‍रोधार्य करके नरश्रेष्ठ भीमसेन ने अपने पुत्र शत्रुसूदन घटोत्‍कच को इस प्रकार आज्ञा दी। भीमसेन बोले- 'अपराजि‍त और आकाशचारी हि‍डि‍म्‍बानन्‍दन! तुम्‍हारी माता द्रौपदी बहुत थक गयी है। तुम बलवान एवं इच्छानुसार सर्वत्र जाने में समर्थ हो; अत: इसे (आकाशमार्ग से) ले चलो। बेटा! तुम्‍हारा कल्‍याण हो। इसे कंधे पर बैठकार हम लोगों के बीच रहते हुए आकाशमार्ग से इस प्रकार धीरे-धीरे ले चलो, जि‍ससे इसे तनि‍क भी कष्‍ट न हो।'
घटोत्‍कच बोला- 'अनघ! मैं अकेला रहूँ तो भी धर्मराज युधिष्ठिर, पुरोहि‍त धौम्‍य, माता द्रौपदी और चाचा नकुल-सहदेव को भी वहन कर सकता हूं; फि‍र आज तो मेरे और भी बहुत-से संगी साथी मौजूद हैं। इस दशा में आप लोगों को ले चलना कौन बड़ी बात है। मेरे सि‍वा दूसरे भी सैकड़ों शूरवीर, आकाशचारी और इच्‍छानुसार रूप धारण करने वाले राक्षस मेरे साथ हैं। वे ब्राह्मणों सहि‍त आप सब लोगों को एक साथ वहन करेंगे।' ऐसा कहकर वीर घटोत्‍कच तो द्रौपदी को लेकर पाण्‍डवों के बीच में चलने लगा और दूसरे राक्षस पाण्‍डवों को भी (अपने-अपने कंधे पर बि‍ठाकर) ले चले। अनुपम तेजस्‍वी महर्षि‍ लोमश अपने ही प्रभाव से दूसरे सूर्य की भाँति‍ सि‍द्धमार्ग अर्थात आकाशमार्ग से चलने लगे।
राक्षसराज घटोत्कच की आज्ञा से अन्‍य सब ब्राह्मणों को भी अपने-अपने कंधे पर चढ़ाकर वे भयंकर पराक्रमी राक्षस साथ-साथ चलने लगे। इस प्रकार अत्‍यन्‍त रमणीय वन और उपवनों का अवलोकन करते हुए वे सब लोग वि‍शाला बदरी (बदरीकाश्रम तीर्थ) की ओर प्रस्‍थि‍त हुए। उन महावेगशाली और तीव्र गति‍ से चलने वाले राक्षसों पर सवार हो वीर पाण्‍डवों ने उस वि‍शाल मार्ग को इतनी शीघ्रता से तय कर लि‍या, मानो वह बहुत छोटा हो। उस यात्रा में उन्‍होंने म्‍लेच्‍छों से भरे हुए बहुत-से ऐसे देश देखे, जो नाना प्रकार की रत्‍नों की खानों से युक्‍त थे। वहाँ उन्‍हें नाना प्रकार के धातुओं से व्‍याप्‍त कि‍तने ही शाखापर्वत दृष्‍टि‍गोचर हुए। उन पर्वतीय शि‍खरों पर बहुत-से विद्याधर, वानर, कि‍न्‍नर, कि‍म्‍पुरुष और गन्‍धर्व चारों ओर नि‍वास करते थे। मोर, चमरी, गाय, बंदर, रुरुमृग, सूअर, गवय[1] और भैंस आदि‍ पशु वहाँ वि‍चर रहे थे। वहाँ सब ओर बहुत-सी नदि‍यां बह रही थीं। अनेक प्रकार के असंख्‍य पक्षी वि‍चर रहे थे। वह स्‍थान नाना प्रकार के मृगों से सेवि‍त और वानरों से सुशोभि‍त था।

वह पर्वतीय प्रदेश मतवाले वि‍हंगों और अगणि‍त वृक्षों से युक्‍त था। पाण्‍डवों ने उत्‍तम समृद्धि‍ से सम्‍पन्‍न बहुत-से देशों को लांघकर भाँति‍-भाँति‍ के आश्‍चर्यजनक दृश्‍यों से सुशोभि‍त पर्वतश्रेष्ठ कैलाश का दर्शन कि‍या। उसी के नि‍कट उन्‍हें भगवान नर-नारायण का आश्रम दि‍खायी दि‍या, जो नि‍त्‍य फल-फूल देने वाले दि‍व्‍य वृक्षों से अंलकृत था। वहीं वह वि‍शाल एवं मनोरम बदरी भी दि‍खायी दी, जि‍सका स्‍कन्ध (तना) गोल था। वह वृक्ष बहुत ही चि‍कना, घनी छाया से युक्‍त और उत्‍तम शोभा से सम्‍पन्‍न था। उस शुभ वृक्ष के सघन कोमल पत्‍ते भी बहुत चि‍कने थे। उसकी डालि‍याँ बहुत बड़ी और बहुत दूर तक फैली हुई थीं। वह वृक्ष अत्‍यन्‍त कान्‍ति‍ से सम्‍पन्‍न था। उसमें अत्‍यन्‍त स्‍वादि‍ष्‍ट दि‍व्‍य फल अधिक मात्रा में लगे हुए थे। उन फलों से मधु की धारा बहती रहती थी। उस दि‍व्‍य वृक्ष के नीचे महर्षि‍यों का समुदाय नि‍वास करता था। वह वृक्ष सदा मदोन्मत्त एवं आनन्‍द-वि‍भोर पक्षि‍यों से परि‍पूर्ण रहता था।
उस प्रदेश में डांस और मच्‍छरों का नाम नहीं था। फल-मूल और जल की बहुतायत थी। वहाँ की भूमि‍ हरी-हरी घास से ढकी हुई थी। देवता और गन्धर्व वहाँ नि‍वास करते थे। उस प्रदेश का भूभाग स्‍वभावत: समतल और मंगलमय था। उस हि‍माच्‍छादि‍त भूमि‍ का स्‍पर्श अत्‍यन्त मृदु था। उस देश में कांटों का कही नाम नहीं था। ऐसे पावन प्रदेश में वह वि‍शाल बदरी का वृक्ष उत्‍पन्‍न हुआ था। उसके पास पहुँचकर वे सब महात्‍मा पाण्डव उन श्रेष्ठ ब्राह्मणों के साथ राक्षसों के कंघे से धीरे-धीरे उतरे। राजन! तदनन्‍तर ब्राह्मणों सहि‍त पाण्‍डवों ने एक साथ भगवान नर-नारायण के उस रमणीय स्थान का दर्शन कि‍या। जो अन्‍धकार एवं तमोगुण से रहि‍त तथा पुण्‍यमय थ। (वृक्षों की सघनता के कारण) सूर्य की कि‍रणें उसका स्‍पर्श नहीं कर पाती थीं। वह आश्रम भूख, प्‍यास, सर्दी और गर्मी आदि‍ दोषों से रहि‍त और सम्‍पूर्ण शोकों का नाश करने वाला था। महाराज! वह पावन तीर्थ महर्षि‍यों के समुदाय से भरा हुआ और ब्राह्मी श्री से सुशोभि‍त था। धर्महीन मनुष्‍यों का वहाँ प्रवेश पाना अत्‍यन्त कठि‍न था। वह दि‍व्‍य आश्रम देवपूजा और होम से अर्चि‍त था। से झाड़-बुहारकर अच्‍छी तरह लीपा गया था। दि‍व्‍य पुष्‍पों के उपहार सब ओर से उसकी शोभा बढ़ा रहे थे।
वि‍शाल अग्‍नि‍होत्र-गृहों और स्रुकृ स्रुवा आदि‍ सुन्‍दर यज्ञपात्रों से व्‍याप्‍त वह पावन आश्रम जल से भरे हुए बड़े-बड़े कलशों और बर्तनों से सुशोभि‍त था। वह सब प्राणि‍यों के शरण लेने योग्‍य था। वहाँ वेद मन्‍त्रों की ध्‍वनी गूंजती रहती थी। वह दि‍व्‍य आश्रम सबके रहने योग्‍य और थकावट को दूर करने वाला था। वह शोभा-सम्‍पन्‍न आश्रम अवर्णनीय था। देवोचि‍त कार्यों का अनुष्ठान उसकी शोभा बढ़ाता था। उस आश्रम में फल-मूल खाकर रहने वाले, कृष्णमृगचर्मधारी, जि‍तेन्‍द्रि‍य, अग्‍नि‍ तथा सूर्य के सामन तेजस्‍वी और तप:पूत अन्‍त:करण वाले महर्षि‍, मोक्षपरायण, इन्‍द्रि‍यसंयमी संन्‍यासी तथा महान सौभाग्‍यशाली ब्रह्मवादी ब्रह्मभूत महात्‍मा नि‍वास करते थे। महातेजस्‍वी, बुद्धि‍मान धर्मपुत्र युधिष्ठिर पवि‍त्र और एकाग्रचि‍त्‍त होकर भाईयों के साथ उन आश्रमवादी महर्षि‍यों के पास गये। युधि‍ष्‍ठि‍र को आश्रम में आया देख वे दि‍व्‍यज्ञान-सम्‍पन्‍न सब महर्षि‍ अत्‍यन्त प्रसन्‍न होकर उनसे मि‍ले और उन्‍हें अनेक प्रकार के आशीर्वाद देने लगे। सदा वेदों के स्‍वाध्‍याय में तत्‍पर रहने वाले उन अग्‍नि‍तुल्‍य तेजस्‍वी महात्‍माओं ने प्रसन्‍न होकर युधि‍ष्‍ठि‍र का वि‍धि‍पूर्वक सत्‍कार कि‍या और उनके लि‍ये पवि‍त्र फल-मूल, पुष्‍प और जल आदि‍ सामग्री प्रस्‍तुत की।

महर्षि‍यों द्वारा प्रेमपूर्वक प्रस्‍तुत कि‍ये हुए उस आति‍थ्‍य सत्‍कार को शुद्ध हृदय से ग्रहण करके धर्मराज युधिष्ठिर बड़े प्रसन्‍न हुए। उन्‍होंने भाइयों तथा द्रौपदी के साथ इन्‍द्रभवन के समान मनोरम और दि‍व्‍य सुगन्‍ध से परि‍पूर्ण उस स्‍वर्ग सदृश शोभाशाली पुण्‍यमय नर-नारायण आश्रम में प्रवेश कि‍या। अनघ! उनके साथ ही वेद-वेदांगों के पारंगत वि‍द्वान सहस्रों ब्राह्मण भी प्रवि‍ष्‍ट हुए। धर्मात्‍मा युधिष्ठिर ने वहाँ भगवान नर-नारायण का स्‍थान देखा, जो देवताओं और देवर्षि‍यों से पूजि‍त तथा भागीरथी[1] गंगा से सुशोभि‍त था।
नरश्रेष्ठ पाण्‍डव उस स्‍थान का दर्शन करते हुए वहाँ सब ओर सुखपूर्वक घूमने-फि‍रने लगे। ब्रह्मर्षि‍यों द्वारा सेवि‍त जो अपने फलों से मधु की धारा बहाने वाला दि‍व्‍य वृक्ष था, उसके नि‍कट जाकर महात्‍मा पाण्डव ब्राह्मणों के साथ वहाँ नि‍वास करने लगे। उस समय वे सब महात्‍मा बड़ी प्रसन्‍नता के साथ वहाँ सुखपूर्वक रहने लगे। वहाँ सुवर्णमय शि‍खरों से सुशोभि‍त और अनेक प्रकार के पक्षि‍यों से युक्‍त मैनाक पर्वत था। वहीं शीतल जल से सुशोभि‍त बि‍न्‍दुसर नामक तालाब था। वह सब देखते हुए पाण्‍डव द्रौपदी के साथ उस मनोहर उत्‍तम वन में वि‍चरने लगे, जो सभी ऋतुओं के फूलों से सुशोभि‍त हो रहा था। उस वन में सब ओर सुरम्‍य वृक्ष दि‍खायी देते थे, जो वि‍कसि‍त फूलों से युक्‍त थे। उनकी शाखाएं फलों के बोझ से झुकी हुई थीं। कोकि‍ल पक्षि‍यों से युक्‍त बहुसंख्‍यक वृक्षों के कारण उस वन की बड़ी शोभा होती थी। उपर्युक्‍त वृक्षों के पत्‍ते चि‍कने और सघन थे। उनकी छाया शीतल थी। वे मन को बड़े ही रमणीय लगते थे। उस वन में कि‍तने ही वि‍चि‍त्र सरोवर भी थे, जो स्‍वच्‍छ जल से भरे हुए थे। खि‍ले हुए उत्‍पल और कमल सब ओर से उनकी शोभा का वि‍स्‍तार करते थे। उस मनोहर सरोवरों का दर्शन करते हुए पाण्‍डव वहाँ सानन्‍द वि‍चरने लगे।
जनमेजय! गन्‍धमादन पर्वत पर पवि‍त्र सुगन्‍ध से वासि‍त सुखदायि‍नी वायु चल रही थी, जो द्रौपदी सहि‍त पाण्‍डवों को आनन्‍द-नि‍मग्‍न कि‍ये देती थी। पूर्वोक्‍त वि‍शाल बदरी वृक्ष के समीप उत्‍तम तीर्थों से सुशोभि‍त शीतल भागीरथी गंगा बह रही थी, उसमें सुन्‍दर कमल खि‍ले हुए थे। उसके घाट मणि‍यों और मूँगों से आवद्ध थे। अनेक प्रकार के वृक्ष उसके तटप्रान्‍त की शोभा बढ़ा रहे थे। वह दि‍व्‍य पुष्‍पों से आच्‍छादि‍त हो हृदय के हर्षोल्‍लास की वृद्धि‍ कर रही थी। उसका दर्शन करके महात्‍मा पाण्‍डवों ने उस अत्‍यन्‍त दुर्गम देवर्षि सेवि‍त प्रदेश में भागीरथी के पवि‍त्र जल में स्‍थि‍त हो परम पवित्रता के साथ देवताओं, ऋषि‍यों तथा पि‍तरों का तर्पण कि‍या। इस प्रकार प्रति‍दि‍न तर्पण और जप आदि‍ करते हुए वे पुरुषश्रेष्ठ कुरुकुलशि‍रोमणी वीर पाण्‍डव वहाँ ब्राह्मणों के साथ रहने लगे। देवताओं के समान कान्‍ति‍‍मान नरश्रेष्ठ पाण्‍डव वहाँ द्रौपदी की वि‍चि‍त्र क्रीड़ाएं देखते हुए सुखपूर्वक रमण करने लगे।

वैशम्पायन जी कहते हैं- जनमेजय! वे पुरुषसिंह वीर पाण्डव अर्जुन के दर्शन के लिये उत्सुक हो वहाँ परम पवित्रता के साथ छः रात रहे। तदनन्तर ईशान कोण की ओर से अकस्मात् वायु चली। उसने सूर्य के समान तेजस्वी एक दिव्य सहस्र दल कमल लाकर वहाँ डाल दिया। जनमेजय! वह कमल बड़ा मनोरम था, उससे दिव्य सुगन्ध फैल रही थी। शुभलक्षणा द्रौपदी ने उसे देखा और वायु के द्वारा लाकर पृथ्वी पर डाले हुए उस पवित्र, शुभ और परम उत्‍तम सौगन्धिक कमल के पास पहुँचकर अत्यन्त प्रसन्न हो भीमसेन से इस प्रकार कहा- 'भीम! देखो तो, यह दिव्य पुष्प कितना अच्छा और कैसा सुन्दर है। मानो सुगन्ध ही इसका स्वरूप है। यह मेरे मन को पसन्द कर रहा है। परंतप! मैं इसे धर्मराज को भेंट करूंगी। तुम मेरी इच्छा की पूर्ति के लिये काम्यकवन के आश्रम में इसे ले चलो। कुन्तीनन्दन! यदि मेरे ऊपर तुम्हारा विशेष प्रेम है, तो मेरे लिये ही बहुत-से फूल ले आओ। मैं इन्हें काम्यकवन में अपने आश्रम पर ले चलना चाहती हूँ।'
उस समय मनोहर नेत्र प्रान्त वाली अनिन्द्य सुन्दरी सती-साध्वी द्रौपदी ने भीमसेन से ऐसा कहकर और वह पुष्प लेकर धर्मराज युधिष्ठिर को देने के लिये चली गयी। पुरुषशिरोमणि महाबली भीम अपनी प्यारी रानी के मनोभाव को जानकर उसका प्रिय करने की इच्छा से वहां से चल दिये। वे उसी तरह के और भी फूल ले आने की अभिलाषा से तुरंत पूर्वोक्त वायु की ओर मुख करके उसी ईशान कोण में आगे बढ़े, जिधर से वह फूल आया था। उन्होंने हाथ में वह अपना धनुष ले लिया, जिसके पृष्ठभाग में सुवर्ण जड़ा हुआ था। साथ ही विषधर सर्पों के समान भयंकर बाण भी तरकस में रख लिये। फिर क्रोध में भरे हुए सिंह तथा मद की धारा बहाने वाले मतवाले गजराज की भाँति निर्भय होकर आगे बढ़े। महान् धनुष-बाण लेकर जाते हुए भीमसेन को उस समय सब प्राणियों ने देखा। उन वायुपुत्र कुन्तीकुमार को कभी ग्लानि, विकलता, भय अथवा घबराहट नहीं होती थी।
द्रौपदी का प्रिय करने की इच्छा से अपने बाहुबल का भरोसा करके भय और मोह से रहित बलवान् भीमसेन सामने के शैल-शिखर पर चढ़ गये। वह पर्वत वृक्षों, लताओं और झाड़ियों से आच्छादित था। उसकी शिलाएं नीले रंग की थीं। वहाँ किन्नर लोग भ्रमण करते थे। शत्रुसंहारी भीमसेन उस सुन्दर पर्वत पर विचरने लगे। बहुरंगे धातुओं, वृक्षों, मृगों और पक्षियों से उसकी विचित्र शोभा हो रही थी। वह देखने में ऐसा जान पड़ता था, मानो पृथ्वी के समस्त आभूषण से विभूषित ऊँचे उठी हुई भुजा हो। गन्धमादन के शिखर सब ओर से रमणीय थे। वहाँ कोयल पक्षियों की शब्दध्वनि हो रही थी और झुड-के-झुंड भौंरे मंडरा रहे थे। भीमसेन उन्हीं में आंखें गड़ाये मन-ही-मन अभिलषित कार्य का चिन्तन करते जाते थे।
अमित पराक्रमी भीम के कान, नेत्र और मन उन्हीं शिखरों में अटके रहे अर्थात् उनके कान वहां के विचित्र शब्दों को सुनने में लग गये; आंखें वहां के अद्भुत दृश्यों को निहारने लगीं और मन वहां की अलौकिक विशेषता के विषय में सोचने लगा और वे अपने गन्तव्य स्थान की ओर अग्रसर होते चले गये। वे महातेजस्वी कुन्तीकुमार सभी ऋतुओं के फूलों के उत्कट सुगन्ध का आस्वादन करते हुए वन में उद्दाम गति से विचरने वाले मदोन्मत्त गजराज की भाँति जा रहे थे। नाना प्रकार के कुसुमों से सुवासित गन्धमादन की परम पवित्र वायु उन्हें पंखा झल रही थी। जैसे पिता को पुत्र का स्पर्श शीतल एवं सुखद जान पड़ता है, वैसा ही सुख भीमसेन को उस पर्वतीय वायु के स्पर्श से मिल रहा था। उनके पिता पवन देव उनकी सारी थकावट हर लेते थे। उस समय हर्षातिरेक से भीम के शरीर में रोमांच हो रहा था।

शत्रुदमन भीमसेन ने उस समय पूर्वोक्त पुष्प की प्राप्ति के लिये एक बार यक्ष, गन्धर्व, देवता और ब्रह्मर्षियों से सेवित उस विशाल पर्वत पर सब ओर दृष्टिपात किया। उस समय अनेक धातुओं से रंगे हुए सप्तपर्ण (छितवन) के पत्तों द्वारा उनके ललाट में विभिन्न धातुओं के काले, पीले और सफेद रंग लग गये थे, जिससे ऐसा जान पड़ता था, मानो अंगुलियों द्वारा त्रिपुण्ड चन्दन लगाया गया हो। उस पर्वत-शिखर के उभय पार्श्व में लगे हुए मेघों से उसकी ऐसी शोभा हो रही थी, मानो वह पुनः पंखधारी होकर नृत्य कर रहा है। निरन्तर झरने वाले झरनों के जल उस पहाड़ के कण्ठदेश में अवलम्बित मोतियों के हार-से प्रतीत हो रहे थे। उस पर्वत की गुफा, कुंज, निर्झर, सलिल और कन्दराएं सभी मनोहर थे। वहाँ अप्सराओं के नूपुरों की मधुर ध्वनि के साथ सुन्दर मोर नाच रहे थे। उस पर्वत के एक-एक-रत्न और शिलाखण्ड पर दिग्गजों के दांतों की रगड़ का चिह्न अंकित था।
निम्नगामिनी नदियों से निकला हुआ क्षोभरहित जल नीचे की ओर इस प्रकार बह रहा था, मानो उस पर्वत का वस्त्र खिसककर गिरा जाता हो। भय से अपरिचित और स्वस्थ हरिण मुंह में हरे घास का कौर लिये पास ही खड़े होकर भीमसेन की ओर कौतूहल भरी दृष्टि से देख रहे थे। उस समय मनोहर नेत्रों वाले शोभाशाली वायुपुत्र भीम अपने महान् वेग से अनेक लतासमूहों को विचलित करते हुए हर्षपूर्ण हृदय से खेल-सा करते जा रहे थे। वे अपनी प्रिया द्रौपदी का प्रिय मनोरथ पूर्ण करने को सर्वथा उद्यत थे। उनकी कद बहुत ऊँची थी। शरीर का रंग स्वर्ण-सा दमक रहा था। उनके सम्पूर्ण अंग सिंह के समान सुदृढ़ थे। उन्होंने युवावस्था में पदार्पण किया था। वे मतवाले हाथी के समान मस्तानी चाल से चलते थे। उनका वेग मदोन्मत्त गजराज के समान था। मतवाले हाथी के समान ही उनकी लाल-लाल आंखें थीं। वे समरभूमि में मदोन्मत्त हाथियों को भी पीछे हटाने में समर्थ थे। अपने प्रियतम के पार्श्व भाग में बैठी हुई यक्ष और गन्धर्व की युवतियां सब प्रकार की चेष्टाओं से निवृत्त हो स्वयं अलक्षित रहकर भीमसेन की ओर देख रही थीं। वे उन्हें सौन्दर्य के नूतन अवतार से प्रतीत होते थे।
इस प्रकार पाण्डुनन्दन भीम गन्धमादन के रमणीय शिखरों पर खेल-सा करते हुए विचरने लगे। वे दुर्योधन द्वारा दिये गये नाना प्रकार के अंसख्य क्लेशों का स्मरण करते हुए वनवासिनी द्रौपदी का प्रिय करने के लिये उद्यत हुए थे। उन्होंने मन-ही-मन सोचा- 'अर्जुन स्वर्गलोक में चले गये हैं और मैं फूल लेने के लिये इधर चला आया हूँ। ऐसी दशा में आर्य युधिष्ठिर कोई कार्य कैसे करेंगे? नरश्रेष्ठ महाराज युधिष्ठिर नकुल और सहदेव पर अत्यन्त स्नेह रखते हैं। उन दोनों के बल पर उन्हें विश्वास नहीं है। अतः वे निश्चय ही उन्हें नहीं छोड़ेगे, अर्थात् कहीं नहीं भेजेंगे। अब कैसे मुझे शीघ्र वह फूल प्राप्त हो जाये-यह चिन्ता करते हुए नरश्रेष्ठ भीम पक्षिराज गरुड़ के समान वेग से आगे बढ़े। उनके मन और नेत्र फूलों से भरे हुए पर्वतीय शिखरों पर लगे हुए थे। द्रौपदी का अनुरोधपूर्ण वचन ही उनका पाथेय (मार्ग का कलेवा) था, वे उसी को लेकर शीघ्रतापूर्वक चले जा रहे थे।
वायु के समान वेगशाली वृकोदर पर्वकाल में होने वाले उत्पात (भूकम्प और बिजली गिरने) के समान अपने पैरों की धमक से पृथ्वी को कम्पित और हाथियों के समूहों को आतंकित करते हुए चलने लगे। वे महाबली कुन्तीकुमार सिंहों, व्याघ्रों और मृगों को कुचलते तथा अपने वेग से बड़े-बड़े वृक्षों को जड़ से उखाड़ते और विनाश करते हुए आगे बढ़ने लगे। पाण्डुनन्दन भीम अपने वेग से लताओं और बल्लरियों को खींच लिये जाते थे। वे ऊपर-ऊपर जाते हुए ऐसे प्रतीत होते थे, मानो कोई गजराज पर्वत की सबसे ऊँची चोटी पर चढ़ना चाहता हो।

वे बिजलियों से सुशोभित मेघ की भाँति बड़े जोर से गर्जना करने लगे। भीमसेन की उस भयंकर गर्जना से जगे हुए व्याघ्र अपनी गुफा छोड़कर भाग गये, वनवासी प्राणी वन में ही छिप गये, डरे हुए पक्षी आकाश में उड़ गये और मृगों के झुंड दूर तक भागते चले गये। रीछों ने वृक्षों का आश्रय छोड़ दिया, सिंहों ने गुफाएं त्याग दीं, बड़े-बड़े सिंह जंभाई लेने लगे और जंगली भैंसे दूर से ही उनकी ओर देखने लगे। भीमसेन की उस गर्जना से डरे हुए हाथी उस वन को छोड़कर हथिनियों से घिरे दूसरे विशाल वन में चले गये। सूअर, मृग समूह, जंगली भैंसे, बाघों तथा गीदड़ों के समुदाय और गवय -ये सब-के-सब एक साथ चीत्कार करने लगे। चक्रवाक, चातक, हंस, कारण्डव, प्लव, कोकिल और कौआ आदि पक्षियों ने अचेत होकर भिन्न-भिन्न दिशाओं की शरण ली तथा हथिनियों के कटाक्ष-बाण से पीड़ित हुए दूसरे बलोन्मत गजराज, सिंह और व्याघ्र क्रोध में भरकर भीमसेन पर टूट पड़े। वे मल-मूत्र छोड़ते हुए मन-ही-मन भय से घबरा रहे थे और मुंह बाये हुए अत्यन्त भयानक रूप से भैरव-गर्जना कर रहे थे। तब अपने बाहु-बल का भरोसा रखने वाले श्रीमान् वायुपुत्र भीम ने कुपित हो एक हाथी से दूसरे हाथियों को और एक सिंह से दूसरे सिंहों को मार भगाया तथा उन महाबली पाण्डुकुमार ने कितनों को तमाचों के प्रहार से मार डाला। भीमसेन की मार खाकर सिंह, व्याघ्र और चीते (बघेरे) भय से उन्हें छोड़कर भाग चले तथा घबराकर मल-मूत्र करने लगे।
तदनन्तर महान् शक्तिशाली पाण्डुनन्दन भीमसेन ने शीघ्र उन सबको छोड़कर अपनी गर्जना से सम्पूर्ण दिशाओं को गुंजाते हुए एक वन में प्रवेश किया। इसी समय गन्धमादन के शिखरों पर महाबाहु भीम ने एक परम सुन्दर केले का बगीचा देखा, जो कई योजन दूर तक फैला हुआ था। मद की धारा बहाने वाले महाबली गजराज की भाँति उस कदलीवन में हलचल मचाते और भाँति-भाँति के वृक्षों को तोड़ते हुए वे बड़े वेग से वहाँ गये। वहाँ के केले के वृक्ष खम्भों के समान मोटे थे। उनकी उंचाई कई ताड़ों के बराबर थी। बलवानों में श्रेष्ठ भीम ने बड़े वेग से उन्हें उखाड़-उखाड़ कर सब ओर फेंकना आरम्भ किया। वे महान् तेजस्वी तो थे ही, अपने बल और पराक्रम पर गर्व भी रखते थे; अतः भगवान् नृसिंह की भाँति विकट गर्जना करने लगे। तत्पश्चात् और भी बहुत-से बड़े-बड़े जन्तुओं पर आक्रमण किया। रुरु, वानर, सिंह, भैंसे तथा जल-जन्तुओं पर भी धावा किया। उन पशु-पक्षियों के एवं भीमसेन के उस भयंकर शब्द से दूसरे वन में रहने वाले मृग और पक्षी भी थर्रा उठे।
मृगों और पक्षियों के उस भयसूचक शब्द को सहसा सुनकर सहस्रों पक्षी आकाश में उड़ने लगे। उन सब की पांखें जल से भीगी हुई थीं। भरतश्रेष्ठ भीम ने यह देखकर कि ये तो जल के पक्षी हैं, उन्हीं के पीछे चलने लगे और आगे जाने पर एक अत्यन्त रमणीय विशाल सरोवर देखा। उस सरोवर के एक तीर से लेकर दूसरे तीर तक फैले हुए सुवर्णमय केले के वृक्ष मन्द वायु से विकम्पित होकर मानो उस अगाध जलाशय को पंखा झल रहे थे। उसमें प्रचुर कमल और उत्पल खिले हुए थे। बन्धनरहित महान् गज के समान बलवानों में श्रेष्ठ भीमसेन सहसा उस सरोवर में उतरकर जल-क्रीड़ा करने लगे। दीर्घ काल तक उस सरोवर में क्रीड़ा करने के पश्चात अमित तेजस्वी भीम जल से बाहर निलले और असंख्य वृक्षों से सुशोभित उस कदलीवन में वेगपूर्वक जाने को उद्यत हुए। उस समय बलवान् पाण्डुनन्दन भीम ने अपनी सारी शक्ति लगाकर बड़े जोर से शंक बजाया और सम्पूर्ण दिशाओं को प्रतिध्वनित करते हुए ताल ठोंका। उस शंख की ध्वनि; भीमसेन की गर्जना और उनके ताल ठोंकने के भयंकर शब्द से मानो पर्वतों की कन्दाराएं गूंज उठीं। पर्वतों पर वज्रपात होने के समान उस ताल ठोंकने के भयानक शब्द को सुनकर गुफाओं में सोये हुए सिंहों ने भी जोर-जोर से दहाड़ना आरम्भ किया।

भारत! उन सिंहों को दहाड़ना सुनकर भय से डरे हुए हाथी भी चीत्कार करने लगे, जिससे वह विशाल पर्वत शब्दायमान हो उठा। बड़े-बड़े गजराजों का वह चीत्कार सुनकर कपिप्रवर हनुमान जी, जो उस समय कदलीवन में ही रहते थे, यह समझ गये कि मेरे भाई भीमसेन इधर आये हैं। तब उन्होंने भीमसेन के हित के लिये स्वर्ग की ओर जाने वाला मार्ग रोक दिया। हनुमान जी ने यह सोचकर कि भीमसेन इसी मार्ग से स्वर्गलोक की ओर न चले जायें, एक मनुष्य के आने-जाने योग्य उस संकुचित मार्ग पर बैठ गये। वह मार्ग केले के वृक्षों के घिरा होने के कारण बड़ी शोभा पा रहा था। उन्होंने अपने भाई भीम की रक्षा के लिये ही यह राह रोकी थी। कदलीवन में आये हुए पाण्डुनन्दन भीमसेन को इस मार्ग पर आने के कारण किसी से शाप या तिरस्कार न प्राप्त हो जाये, यह विचारकर ही कपिप्रवर हनुमान जी उस वन के भीतर स्वर्ग का रास्ता रोककर सो गये। उस समय उन्होंने अपने शरीर को बड़ा कर लिया था।
निद्रा के वशीभूत होकर जब वे जंभाई लेते और इन्द्र की ध्वजा के समान ऊँचे तथा विशाल लंगूर को फटकारते, उस समय वज्र की गड़गड़ाहट के समान आवाज होती थी। वह पर्वत उनकी पूंछ की फटकार के उस महान् शब्द को सुन्दर कन्दरारूपी मुखों द्वारा सब ओर प्रतिध्वनी रूप में दुहराता था, मानो कोई सांड़ जोर-जोर से गर्जना कर रहा हो। पूंछ के फटकारने की आवाज से वह महान् पर्वत हिल उठा। उसके शिखर झूमते-हुए जान पड़े और वह सब ओर से टूट-फूटकर बिखरने लगा। वह शब्द मतवाले हाथी के चिग्घाड़ने की आवाज को भी दबाकर विचित्र पर्वत-शिखरों पर चारों ओर फैल गया। उसे सुनकर भीमसेन के रोंगटे खड़े हो गये और उसके कारण को ढूंढने लिये वे उस केले के बगीचे में घूमने लगे। उस समय विशाल भुजाओं वाले भीमसेन ने कदलीवन के भीतर ही एक मोटे शिलाखण्ड पर लेटे हुए वानरराज हनुमान जी को देखा। विद्युत्पात के समान चकाचौंध पैदा करने के कारण उनकी ओर देखना अयन्त कठिन हो रहा था। उनकी अंगकान्ति गिरती हुए बिजली के समान पिंगल-वर्ण की थी। उनका गर्जन-तर्जन वज्रपात की गड़-गड़ाहट के समान था। वे विद्युत्पात के संदृश चंचल प्रतीत होते थे। उनके कंधे चौड़े और पुष्ट थे। अतः उन्होंने बांह के मूलभाग को तकिया बनाकर उसी पर अपनी मोटी और छोटी ग्रीवा को रख छोड़ा था और उनके शरीर का मध्य भाग एवं कटि प्रदेश पतला था। उनकी लंबी पूंछ का अग्रभाग कुछ मुड़ा हुआ था। उसकी रोमावलि घनी थी तथा वह पूंछ ऊपर की ओर उठकर फहराती हुई ध्वजा-सी सुशोभित होती थी। उनके ओठ छोटे थे। जीभ और मुख का रंग तांबे के समान थे। कान भी लाल रंग के ही थे और भौंहें चंचल हो रही थीं। उनके खुले हुए मुख में श्‍वेत चमकते हुए दांत और दाढ़ें अपने सफेद और तीखे अग्रभाग के द्वारा अत्यन्त शोभा पा रही थीं। इन सब के कारण उनका मुख किरणों से प्रकाशित चन्द्रमा के समान दिखायी देता था। मुख के भीतर की श्वेत दन्तावलि उसकी शोभा बढ़ाने के लिये आभूषणका काम दे रही थी।
सुवर्णमय कदली-वृक्षों के बीच विराजमान महातेजस्वी हनुमान जी ऐसे जान पड़ते थे, मानो केसरों की क्यारी में अशोक पुष्पों का गुच्छ रख दिया गया हो। वे शत्रुसूदन वानरवीर अपने कान्तिमान् शरीर से प्रज्वलित अग्नि के समान जान पड़ते थे और अपनी मधु के समान पीली आंखों से इधर-उधर देख रहे थे। परम बुद्धिमान् बलवान् महाबाहु भीमसेन उस महान् वन में विशालकाय महाबली वानरराज हनुमान जी को अकेले ही स्वर्ग का मार्ग रोककर हिमालय के समान स्थित देख निर्भय होकर वेगपूर्वक उनके पास गये और वज्र-गर्जना के समान भयंकर सिंहनाद करने लगे। भीमसेन के उस सिंहनाद से वहां के मृग और पक्षी थर्रा उठे।

तब महान् धैर्यशाली हनुमान जी ने आंखें कुछ खोलकर अपने मधुपिंगल नेत्रों द्वारा अवहेलनापूर्वक उनकी ओर देखा और उन्हें निकट पाकर उनसे मुसकारते हुए इस प्रकार कहा।
हनुमान जी बोले- भाई! मैं तो रोगी हूँ और यहाँ सुख से सो रहा था। तुमने क्यों मुझे जगा दिया? तुम समझदार हो। तुम्हें सब प्राणियों पर दया करनी चाहिये। हम लोग तो पशु-योनि के प्राणी हैं, अतः धर्म की बात नहीं जानते; परंतु मनुष्य बुद्धिमान् होते हैं; अतः वे सब जीवों पर दया करते हैं। किंतु पता नहीं, तुम्हारे-जैसे बुद्धिमान् लोग धर्म का नाश करने वाले तथा मन, वाणी और शरीर को भी दूषित कर देने वाले क्रूर-कर्मों में कैसे प्रवृत होते हैं?
तुम्हें धर्म का बिल्कुल ज्ञान नहीं है। मालूम होता है, तुमने विद्वानों की सेवा नहीं की है। मन्दबुद्धि होने के कारण अज्ञानवश तुम यहां के मृगों को कष्ट पहुँचाते हो। बोलो तो, तुम कौन हो? इस वन में तुम क्यों और किसलिये आये हो? यहाँ तो न कोई मानवीय भाव है और न मनुष्यों का ही प्रवेश है। पुरुषश्रेष्ठ! ठीक-ठीक बतलाओ, तुम्हें आज इधर कहां तक जाना है? यहां से आगे तो यह पर्वत अगम्य है। इस पर चढ़ना किसी के लिये भी अत्यन्त कठिन है। वीर! सिद्ध पुरुषों के सिवा और किसी की यहाँ गति नहीं है।
यह देवलोक का मार्ग है, जो मनुष्यों के लिये सदा अगम्य है। वीरवर! मैं दयावश ही तुम्हें आगे जाने से रोकता हूँ। मेरी बात सुनो। प्रभो! यहां से आगे तुम किसी प्रकार जा नहीं सकते। इस पर विश्‍वास करो। मानवशिरोमणे! आज यहाँ सब प्रकार से तुम्हारा स्वागत है। ये अमृत के समान मीठे फल-मूल खाकर यहीं से लौट जाओ, अन्यथा व्यर्थ ही तुम्हारे प्राण संकट में पड़ जायेंगे। नरपुंगव! यदि मेरा कथन हितकर जान पड़े, तो इसे अवश्‍य मानो।'

वैशम्पायन जी कहते हैं- जनमेजय! उस समय परम बुद्धिमान् वानरराज हनुमान जी का यह वचन सुनकर शत्रुसूदन वीरवर भीमसेन ने इस प्रकार कहा। भीमसेन ने पूछा- 'आप कौन हैं? और किसलिये वानर का रूप धारण कर रखा है। मैं ब्राह्मण के बाद का वर्ण-क्षत्रिय हूँ और में आप से आपका परिचय पूछता हूँ। मेरा परिचय इस प्रकार है- मैं चन्द्रवंशी क्षत्रिय हूँ। मेरा जन्म कुरु कुल में हुआ है। माता कुन्ती ने मुझे गर्भ में धारण किया था। मैं वायुपुत्र पाण्डव हूँ। मेरा नाम भीमसेन है।'
कुरुवीर भीमसेन का वह वचन मन्द मुसकान के साथ सुनकर वायुपुत्र हनुमान जी वायु के ही पुत्र भीमसेन से इस प्रकार कहा। हनुमान जी बोले- 'भैया! मैं वानर हूँ। तुम्हें तुम्हारी इच्छा के अनुसार मार्ग नहीं दूंगा। अच्छा तो यह होगा कि तुम यहीं से लौट जाओ, नहीं तो तुम्हारे प्राण संकट में पड़ जायेंगे।'
भीमसेन ने कहा- 'वानर! मेरे प्राण संकट में पड़ें या और कोई दुष्परिणाम भोगना पड़े; इसके विषय में तुमसे कुछ नहीं पूछता हूँ। उठो और मुझे आगे जाने के लिये रास्ता दो। ऐसा होने पर तुमको मेरे हाथों से किसी प्रकार का कष्ट नहीं उठाना पड़ेगा।'
हनुमान जी बोले- 'भाई! मैं रोग से कष्ट पा रहा हूँ। मुझ में उठने की शक्ति नहीं है। यदि तुम्हें जाना अवश्य है, तो मुझे लांघकर चले जाओ।'
भीमसेन ने कहा- 'निर्गुण परमात्मा समस्त प्राणियों के शरीर में व्याप्त होकर स्थित हैं। वे ज्ञान से ही जानने में आते हैं। मैं उनका अपमान या उल्लंघन नहीं करूंगा। यदि शास्त्रों के द्वारा मुझे उन भूतभावन भगवान् के स्वरूप का ज्ञान न होता; तो मैं तुम्हीं को क्या इस पर्वत को भी उसी प्रकार लांघ जाता, जैसे हनुमान जी समुद्र को लांघ गये थे।'
हनुमान जी बोले- 'नरश्रेष्ठ! मैं तुमसे एक बात पूछता हूं, यह हनुमान कौन था? जो समुद्र को लांघ गया था। उसके विषय में यदि तुम कुछ कह सको तो कहो।'
भीमसेन ने कहा- 'वानरप्रवर श्रीहनुमान जी मेरे बड़े भाई हैं। वे अपने सद्गुणों के कारण सबके लिये प्रशंसनीय हैं। वे बुद्धि, बल, धैर्य एवं उत्साह से युक्त हैं। रामायण में उनकी बड़ी ख्याति है। वे वानरश्रेष्ठ हनुमान श्रीरामचन्द्र जी की पत्नी सीता जी की खोज करने के लिये सौ योजन विस्तृत समुद्र को एक ही छलांग में लांघ गये थे। वे महापराक्रमी वानवीर मेरे भाई लगते हैं। मैं भी उन्हीं के समान तेजस्वी, बलवान् और पराक्रमी हूँ तथा युद्ध में तुम्हें परास्त कर सकता हूँ। उठो और मुझे रास्ता दो तथा आज मेरा पराक्रम अपनी आंखों देख लो। यदि मेरी आज्ञा नहीं मानोगे, तो तुम्हें यमलोक भेज दूंगा।'
वैशम्पायन जी कहते हैं- जनमेजय! भीमसेन को बल के अभिमान से उन्मत्त तथा अपनी भुजाओं के पराक्रम से घमंड में भरा हुआ जान हनुमान जी ने मन-ही-मन उनका उपहास करते हुए उनसे इस प्रकार कहा। हनुमान जी बोले- 'अनघ! मुझ पर कृपा करो। बुढ़ापे के कारण मुझ में उठने की शक्ति नहीं रह गयी है। इसलिये मेरे ऊपर दया करके इस पूंछ को हटा दो और निकल जाओ।'
वैशम्पायन जी कहते हैं- जनमेजय! हनुमान जी के ऐसा कहने पर अपने बाहुबल का घमंड रखने वाले भीम ने मन-ही-मन उन्हें बल और पराक्रम से हीन समझा और भीतर-ही-भीतर यह संकल्प किया कि 'आज मैं इस बल और पराक्रम से शून्य वानर को वेगपूर्वक इसकी पूंछ पकड़कर यमराज के लोक में भेज देता हूं'। ऐसा सोचकर उन्होंने बड़ी लापरवाही दिखाते और मुसकराते हुए अपने बायें हाथ से उस महाकवि की पूंछ पकड़ी, किंतु वे उसे हिला-डुला भी न सके। तब महाबली भीमसेन ने उनकी इन्द्र-धनुष के समान ऊँची पूंछ को दोनों हाथों से उठाने का पुनः प्रयत्न किया, परंतु दोनों हाथ लगा देने पर भी वे उसे उठा न सके।

फिर तो उनकी भौंहें तन गयीं, आंखें फटी-सी रह गयीं, मुखमण्डल में भ्रुकुटी स्पष्ट दिखायी देने लगी और उनके सारे अंग पसीने से तर हो गये। फिर भी भीमसेन हनुमान जी की पूंछ को किचिंत भी हिला न सके। यद्यपि श्रीमान् भीमसेन उस पूंछ को उठाने में सर्वथा समर्थ थे और उसके लिये उन्होंने बहुत प्रयत्न भी किया, तथापि सफल न हो सके। इससे उनका मुंह लज्जा से झुक गया और वे कुन्तीकुमार भीम हनुमान जी के पास जाकर उनके चरणों में प्रणाम करके हाथ जोड़े हुए खड़े होकर बोले- 'कपिप्रवर! मैंने जो कठोर बातें कही हों; उन्हें क्षमा कीजिये और मुझ पर प्रसन्न होइये। आप कोई सिद्ध हैं या देवता? गन्धर्व हैं या गुह्यक? मैं परिचय जानने की इच्छा से पूछ रहा हूँ। बतलाइये, इस प्रकार वानर का रूप धारण करने वाले आप कौन हैं? महाबाहो! यदि कोई गुप्त बात न हो और वह मेरे सुनने योग्य हो, तो बताइये। अनघ! मैं आपकी शरणमें आया हूँ और शिष्य भाव से पूछता हूँ। अतः अवश्‍य बताने की कृपा करें।'
हनुमान जी बोले- 'शत्रुदमन पाण्डुनन्दन! तुम्हारे मन में मेरा परिचय प्राप्त करने के लिये जो कौतूहल हो रहा है, उसकी शान्ति के लिये सब बातें विस्तारपूर्वक सुनो। कमलनयन भीम! मैं वानरश्रेष्ठ केसरी के क्षेत्र में जगत् के प्राणस्वरूप वायुदेव से उत्पन्न हुआ हूँ। मेरा नाम हनुमान वानर है। पूर्वकाल में सभी वानरराज और वानर यूथपति, जो महान् पराक्रमी थे, सूर्यनन्दन सुग्रीव तथा इन्द्रकुमार बाली की सेवा में उपस्थित रहते थे।
शत्रुसूदन भीम! उन दिनों सुग्रीव के साथ मेरी वैसी ही प्रेमपूर्ण मित्रता थी, जैसी वायु की अग्नि के साथ मानी गयी है। किसी कारणान्त से बाली ने अपने भाई सुग्रीव को घर से निकाल दिया, तब बहुत दिनों तक वे मेरे साथ ऋष्यमूक पर्वत पर रहे। उस समय महाबली और दशरथनन्दन श्रीराम, जो साक्षात् भगवान् विष्णु ही थे, मनुष्य रूप धारण करके इस भूतल पर विचर रहे थे। वे अपने पिता की आज्ञापालन करने के लिये पत्नी सीता और छोटे भाई लक्ष्मण के साथ दण्डकारण्य में चले आये। धनुर्धरों में श्रेष्ठ रघुनाथ जी सदा धनुष-बाण लिये रहते थे। अनघ! दण्डकारण्य में आकर वे जनस्थान में रहा करते थे। एक दिन अत्यन्त बलवान् दुरात्मा राक्षसराज रावण माया से सुवर्ण-रत्नमय विचित्र मृग का रूप धारण करने वाले मारीच नामक राक्षस के द्वारा नरश्रेष्ठ श्रीराम को धोखे में डालकर उनकी पत्नी सीता को छल-बलपूर्वक हर ले गया।

हनुमान जी कहते हैं- भीमसेन! इस प्रकार स्त्री का अपहरण हो जाने पर अपने भाई के साथ उसकी खोज करते हुए श्रीरघुनाथ जी जनस्थान से आगे बढ़े। उन्होंने ऋष्यमूक पर्वत के शिखर पर रहने वाले वानरराज सुग्रीव से भेंट की। वहाँ सुग्रीव के साथ महात्मा श्रीरघुनाथ जी की मित्रता हो गयी। उन्होंने बाली को मारकर किष्किन्धा के राज्य पर सुग्रीव का अभिषेक कर दिया। राज्य पाकर सुग्रीव ने सीता जी की खोज के लिये सौ-सौ तथा हजार-हजार वानरों की टोली इधर-उधर भेजी। नरश्रेष्ठ! महाबाहो! उस समय करोड़ों वानरों के साथ मैं भी सीता जी का पता लगाता हुआ दक्षिण दिशा की ओर गया। तदनन्तर गृध्रजातीय महाबुद्धिमान् सम्पाति ने सीता जी के सम्बन्ध में यह समाचार दिया कि वे रावण के नगर में विद्यमान हैं।
तब मैं अनायास ही महान् कर्म करने वाले श्रीरघुनाथ जी की कार्यसिद्धि के लिये सहसा सौ विस्तृत समुद्र को लांघ गया। भरतश्रेष्ठ! मगर और ग्राह आदि से भरे हुए उस समुद्र को अपने पराक्रम से पार करके मैं रावण के नगर में देवकन्या के समान तेजस्विनी जनकराजनन्दिनी सीता से मिला। रघुनाथ जी की प्रतिमा विदेहराजकुमारी सीता देवी से भेंट करके अट्टालिका, चहारदिवारी और नगरद्वार सहित समूची लंकापुरी को जलाकर वहाँ श्रीराम नाम की घोषणा करके मैं पुनः लौट आया। मेरी बात मानकर कमलनयन-भगवान् श्रीराम ने बुद्धिपूर्वक विचार करके सैनिकों की सलाह से महासागर पर पुल बंधवाया और करोड़ों वानरों से घिरे हुए वे महासमुद्र को पार करके लंका पर जा चढ़े। तदनन्तर वीरवर श्रीराम ने उन समस्त राक्षसों को मारकर युद्ध में समस्त लोकों को रुलाने वाले राक्षसराज रावण को भी भाई, पुत्र और बन्धु-बान्धवों सहित मार डाला।
तत्पश्चात् धर्मात्मा, भक्तिमान् तथा भक्तों और सेवकों पर स्नेह रखने वाले राक्षसराज विभीषण को लंका के राज्य पर अभिशिक्त किया और खोयी हुई वैदिकी श्रुति की भाँति अपनी पत्नी का वहां से उद्धार करके महायशस्वी रघुनन्दन श्रीराम अपनी उस साध्वी पत्नी के साथ ही बड़ी उतावली के साथ अपनी अयोध्यापुरी में लौट आये। इसके बाद शत्रुओं को भी वश में करने वाले नृपश्रेष्ठ भगवान् श्रीराम अवध के राज्य सिंहासन पर आसीन हो उस अजेय अयोध्यापुरी में रहने लगे। उस समय मैंने कमलनयन श्रीराम से यह वर मांगा कि 'शत्रुसूदन! जब तक आपकी यह कथा संसार में प्रचलित रहे, तब तक मैं अवश्‍य जीवित रहूँ। भगवान् ने 'तथास्तु' कहकर मेरी यह प्रार्थना स्वीकार कर ली।
शत्रुओं का दमन करने वाले भीमसेन! श्रीसीता जी की कृपा से यहाँ रहते हुए ही मुझे इच्छानुसार सदा दिव्य भोग प्राप्त हो जाते हैं। श्रीराम जी ने ग्यारह हजार वर्षों तक इस पृथ्वी पर राज्य किया, फिर वे अपने परम धाम को चले गये। निष्पाप भीम! इस स्थान पर गन्धर्व और अप्सराएं वीरवर रघुनाथ जी के चरित्रों को गाकर मुझे आनन्दित करते रहते हैं। कुरुनन्दन! यह मार्ग मनुष्यों के लिये अगम्य है। अतः इस देवसेवित पथ को मैंने इसीलिये तुम्हारे लिये रोक रोक दिया था, कि इस मार्ग से जाने पर कोई तुम्हारा तिरस्कार न कर दे या शाप न दे दे; क्योंकि यह दिव्य देवमार्ग है। इस पर मनुष्य नहीं जाते हैं। भारत! तुम जहाँ जाने के लिये आये हो, वह सरोवर तो यहीं है।

वैशम्पायन जी कहते हैं- जनमेजय! हनुमान जी के ऐसा कहने पर प्रतापी वीर महाबाहु भीमसेन के मन में बड़ा हर्ष हुआ। उन्होंने बड़े प्रेम से अपने भाई वानरराज हनुमान को प्रणाम करके मधुर वाणी में कहा- 'अहा! आज मेरे समान बड़भागी दूसरा कोई नहीं है; क्योंकि आज मुझे अपने ज्येष्ठ भ्राता का दर्शन हुआ है। आर्य! आपने मुझ पर बड़ी कृपा की है। आपके दर्शन से मुझे बड़ा सुख मिला है। अब मैं पुनः आपके द्वारा अपना एक और प्रिय कार्य पूर्ण करना चाहता हूँ। वीरवर! मकरालय समुद्र को लांघते समय आपने जो अनुपम रूप धारण किया था, उसका दर्शन करने की मुझे बड़ी इच्छा हो रही है। उसे देखने से मुझे संतोष तो होगा ही, आपकी बात पर श्रद्धा भी हो जायेगी।'
भीमसेन के ऐसा कहने पर महातेजस्वी हनुमान जी ने हंसकर कहा- 'भैया! तुम उस स्वरूप को नहीं देख सकते; कोई दूसरा मनुष्य भी उसे नहीं देख सकता। उस समय की अवस्था कुछ और ही थी, अब वह नहीं है। सत्ययुग का समय दूसरा था तथा त्रेता और द्वापर का दूसरा ही है। यह काल सभी वस्तुओं को नष्ट करने वाला है। अब मेरा वह रूप है ही नहीं। पृथ्वी, नदी, वृक्ष, पर्वत, सिद्ध, देवता और महर्षि- ये सभी काल का अनुसरण करते हैं। प्रत्येक युग के अनुसार सभी वस्तुओं के शरीर, बल और प्रभाव में न्यूनाधिकता होती रहती है। अतः कुरुश्रेष्ठ! तुम उस स्वरूप को देखने का आग्रह न करो। मैं भी युग का अनुसरण करता हूं; क्योंकि काल का उल्लंघन करना किसी के लिये भी अत्यन्त कठिन है।'
भीमसेन ने कहा- 'कपिप्रवर! आप मुझे युगों की संख्या बताइये और प्रत्येक युग में जो आचार, धर्म, अर्थ एवं काम के तत्त्व, शुभाशुभ कर्म, उन कर्मों की शक्ति तथा उत्पत्ति और विनाशादि भाव होते हैं, उनका भी वर्णन कीजिये।'
हनुमान जी बोले- 'तात्! सब से पहला कृतयुग है। उसमें सनातन धर्म की पूर्ण स्थिति रहती है। उसका कृतयुग नाम इसलिये पड़ा है, कि उस उत्तम युग के लोग अपना सब कर्तव्य कर्म सम्पन्न ही कर लेते थे। उनके लिये कुछ करना शेष नहीं रहता था (अतः 'कृतम् एव सर्वे शुभं यस्मिन् युगे', इस व्युत्पति के अनुसार वह 'कृतयुग' कहलाया। उस समय धर्म का ह्रास नहीं होता था। प्रजा का अर्थात् माता-पिता के रहते हुए संतान का नाश नहीं होता था। तदनन्तर कालक्रम से उसमें गौणता आ गयी। तात! कृतयुग में देवता, दानव, गन्धर्व, यक्ष, राक्षस और नाग नहीं थे अर्थात् ये परस्पर भेद-भाव नहीं रखते थे। उस समय क्रय-विक्रय का व्यवहार भी नहीं था। ऋक्, साम और यजुर्वेद के मंत्रवर्णों का पृथक्-पृथक् विभाग नहीं था। कोई मानवी क्रिया कृषि आदि भी नहीं होती थी। उस समय चिन्तन करने मात्र से सबको अभीष्ट फल की प्राप्ति हो जाती थी। सत्ययुग में एक ही धर्म था, स्वार्थ का त्याग। उस युग में बीमारी नहीं होती थी। इन्द्रियों में भी क्षीणता नहीं आने पाती थी। कोई किसी के गुणों में दोष-दर्शन नहीं करता था। किसी को दुःख से रोना नहीं पड़ता था और न किसी में घमंड था तथा न कोई अन्य विकार ही होता था। कहीं लड़ाई-झगड़ा नहीं था, आलसी भी नहीं थे। द्वेष, चुगली, भय, संताप, ईर्ष्‍या और मात्सर्य भी नहीं था।[1] उस समय योगियों के परम आश्रय और सम्पूर्ण भूतों की अन्तरात्मा परब्रह्मस्वरूप भगवान् नारायण का वर्ण शुक्ल था। ब्राह्मण, क्षत्रिय, वैश्य और शूद्र सभी शम-दम आदि स्वभावसिद्ध शुभ लक्षणों से सम्पन्न थे। सत्ययुग में समस्त प्रजा अपने-अपने कर्तव्यों में तत्पर रहती थी।

उस समय परब्रह्म ही सबके एकमात्र आश्रय थे। उन्हीं की प्राप्ति के लिये सदाचार का पालन किया जाता था। सब लोग एक परमात्मा का ही ज्ञान प्राप्त करते थे। समस्त वर्णों के मनुष्य परब्रह्म परमात्मा के उदेश्य से ही समस्त सत्कर्मों का अनुष्ठान करते थे और उस प्रकार उन्हें उत्तम धर्म-फल की प्राप्ति होती थी। सब लोग सदा एक परमात्मा देव में ही चित्त लगाये रहते थे। सब लोग एक परमात्मा के ही नाम का जाप और उन्हीं की सेवा-पूजा किया करते थे। सब के वर्णाश्रमानुसार पृथक्-पृथक् धर्म होने पर भी वे एकमात्र वेद को ही मानने वाले थे और एक ही सनातन धर्म के अनुयायी थे। सत्ययुग के लोग समय-समय पर किये जाने वाले चार आश्रम-सम्बन्धी सत्कर्मों का अनुष्ठान करके कर्मफल की कामना और आसक्ति न होने के कारण परमगति प्राप्त कर लेते थे।
चित्तवृत्तियों को परमात्मा में स्थापित करके उनके साथ एकता की प्राप्ति कराने वाला यह योग नामक धर्म सत्ययुग का सूचक है। सत्ययुग में चारों वर्णों का यह सनातन धर्म चारों चरणों से सम्पन्न-सम्पूर्ण रूप से विद्यमान था। यह तीनों गुणों से रहित सत्ययुग का वर्णन हुआ। अब त्रेता का वर्णन सुनो, जिसमें यज्ञ-कर्म का आरम्भ होता है। उस समय धर्म के एक चरण का ह्रास हो जाता है और भगवान् अच्युत का स्वरूप लाल वर्ण का हो जाता है। लोग सत्य में तत्पर रहते हैं। शास्त्रोक्त यज्ञक्रिया तथा धर्म के पालन में परायण रहते हैं। त्रेतायुग में ही यज्ञ, धर्म तथा नाना प्रकार के सत्कर्म आरम्भ होते हैं। लोगों को अपनी भावना तथा संकल्प के अनुसार वेदोक्त कर्म तथा दान आदि के द्वारा अभीष्ट फल की प्राप्ति होती है। त्रेतायुग के मनुष्य तप और दान में तत्पर रहकर अपने धर्म से कभी विचलित नहीं होते थे। सभी स्वधर्मपरायण तथा क्रियावान् थे। द्वापर में हमारे धर्म के दो ही चरण रह जाते हैं, उस समय भगवान् विष्णु का स्वरूप पीले वर्ण का हो जाता है और वेद (ऋक्, यजु; साम और अथर्व- इन) चार भागों में बंट जाता है।
उस समय कुछ द्विज चार वेंदों के ज्ञाता, कुछ तीन वेदों के विद्वान, कुछ दो ही वेदों के जानकर, कुछ एक ही वेद के पण्डित और कुछ वेद की ऋचाओं के ज्ञान से सर्वथा शून्य होते हैं। इस प्रकार भिन्न-भिन्न शास्त्रों के होने से उनके बताये हुए कर्मों में भी अनेक भेद हो जाते हैं तथा प्रजा तप और दान-इन दो ही धर्मों में प्रवृत होकर राजसी हो जाती है। द्वापर में सम्पूर्ण एक वेद का भी ज्ञान न होने से वेद के बहुत-से विभाग कर लिये गये हैं। इस युग में सात्त्विक बुद्धि का क्षय होने से कोई विरला ही सत्य में स्थित होता है। सत्य से भ्रष्ट होने के कारण द्वापर के लोगों में अनेक प्रकार के रोग उत्पन्न हो जाते हैं। उनके मन में अनेक प्रकार की कामनाएं पैदा होती है^ और वे बहुत-सी दैवी उपद्रवों से भी पीड़ित हो जाते हैं। उन सबसे अत्यन्त पीड़ित होकर लोग तप करने लगते हैं। कुछ लोग भोग और स्वर्ग की कामना से यज्ञों का अनुष्ठान करते हैं। इस प्रकार द्वापर युग के आने पर अधर्म के कारण प्रजा क्षीण होने लगती है। तत्पश्चात् कलियुग का आगमन होता है।
कुन्तीनन्दन! कलियुग में धर्म एक ही चरण से स्थित होता है। इस तमोगुण युग को पाकर भगवान विष्णु के श्रीविग्रह का रंग काला हो जाता है। वैदिक सदाचार, धर्म तथा यज्ञ-कर्म नष्ट हो जाते हैं। ईति, व्याधि, आलस्य, क्रोध आदि दोष, मानसिक रोग तथा भूख-प्यास का भय- ये सभी उपद्रव बढ़ जाते हैं। युगों के परिवर्तन होने पर आने वाले युगों के अनुसार धर्म का भी ह्रास होता जाता है। इस प्रकार धर्म के क्षीण होने से लोक की सुख-सुविधा का भी क्षय होने लगता है। लोक के क्षीण होने पर उसके प्रवर्तक भावों का भी क्षय हो जाता है। युग-क्षयजनित धर्म मनुष्‍य की अभीष्ट कामनाओं के विपरीत फल देते हैं। यह कलियुग का वर्णन किया गया, जो शीघ्र ही आने वाला है। चिरजीवी लोग भी इस प्रकार युग का अनुसरण करते हैं। शत्रुदमन! तुम्हें मेरे पुरातन स्वरूप को देखने या जानने के लिये जो कौतूहल हुआ है, वह ठीक नहीं हैं। किसी भी समझदार मनुष्‍य का निरर्थक विषयों के लिये आग्रह क्यों होना चाहिये? महाबाहो! तुमने युगों की संख्या के विषय में मुझसे जो प्रश्न किया है, उसके उत्‍तर में मैंने यह सब बातें बतायी हैं। तुम्हारा कल्याण हो, अब तुम लौट जाओ।'

भीमसेन ने कहा- 'कपिप्रवर! मैं आपका वह पूर्वरूप देखे बिना किसी प्रकार नहीं जाऊँगा। यदि मैं आपका कृपापात्र होऊँ; तो आप स्वयं ही अपने आपको मेरे सामने प्रकट कर दीजिये।'
वैशम्पायन जी कहते हैं- जनमेजय! भीमसेन के ऐसा कहने पर हनुमान जी ने मुसकराकर उन्हें अपना वह रूप दिखाया, जो उन्होंने समुद्र-लंघन के समय धारण किया था। उन्होंने अपने भाई का प्रिय करने की इच्छा से अत्यन्त विशाल शरीर धारण किया। उनका शरीर लंबाई, चौड़ाई और ऊँचाई में बहुत बड़ा हो गया। वे अमित तेजस्वी वानर वीर वृक्षों सहित समूचे कदलीवन को आच्छादित करते हुए गन्धमादन पर्वत की ऊँचाई को भी लांघकर वहाँ खड़े हो गये। उनका वह उन्नत विशाल शरीर दूसरे पर्वत के समान प्रतीत होता था। लाल आंखों, तीखी दाढ़ों और टेढ़ी भौंहों से युक्त उनका मुख था। वे वानर वीर अपनी विशाल पूंछ को हिलाते हुए सम्पूर्ण दिशाओं को घेरकर खड़े थे। भाई के उस विराट् रूप को देखकर कौरवन्दन भीम को बड़ा आश्चर्य हुआ। उनके शरीर में बार-बार हर्ष से रोमांच होने लगा। हनुमान जी तेज में सूर्य के समान दिखायी देते थे। उनका शरीर सुवर्णमय मेरु पर्वत के समान था और उनकी प्रभा से सारा आकाशमण्डल प्रज्वलित-सा जान पड़ता था। उनकी ओर देखकर भीमसेन ने दोनों आंखे बंद कर लीं।
तब हनुमान जी उनसे मुसकराते हुए से बोले- 'अनघ! तुम यहाँ मेरे इतने ही बड़े रूप को देख सकते हो, परंतु मैं इससे भी बड़ा हो सकता हूँ। मेरे मन में जितने बड़े स्वरूप की भावना होती है, उतना ही मैं बढ़ सकता हूँ। भयानक शत्रुओं के समीप मेरी मूर्ति अत्यन्त ओज के साथ बढ़ती है'।
वैशम्पायन जी कहते हैं- जनमेजय! हनुमान जी का वह विन्ध्य पर्वत के समान अत्यन्त भयंकर और अद्भुत शरीर देखकर वायुपुत्र भीमसेन घबरा गये। उनके शरीर में रोंगटे खड़े होने लगे। उस समय उदारहृदय भीम ने हाथ जोड़कर अपने सामने खड़े हुए हनुमान जी से कहा- 'प्रभो! आपके इस शरीर का विशाल प्रमाण प्रत्यक्ष देख लिया। महापराक्रमी वीर! अब आप स्वयं ही अपने शरीर को समेट लीजिये। आप तो सूर्य के समान उदित हो रहे हैं। मैं आपकी ओर देख नहीं सकता। आप अप्रमेय तथा दुर्धर्ष मैनाक पर्वत के समान खड़े हैं। वीर! आज मेरे मन में इस बात को लेकर बड़ा आश्चर्य हो रहा है कि आपके निकट रहते हुए भी भगवान् श्रीराम ने स्वयं ही रावण का सामना किया। आप तो अकेले ही अपने बाहुबल का आश्रय लेकर योद्धाओं और वाहनों सहित समूची लंका को अनायास नष्ट कर सकते थे। मारुतनन्दन! आपके लिये कुछ भी असम्भव नहीं है। समर-भूमि में अपने सैनिकों सहित रावण अकेले आपका ही सामना करने में समर्थ नहीं था'।
वैशम्पायन जी कहते हैं- जनमेजय! भीम के ऐसा कहने पर कपिश्रेष्ठ हनुमान जी ने स्नेहयुक्त गम्भीर वाणी में इस प्रकार उत्‍तर दिया। हनुमान जी बोले- भारत! महाबाहु भीमसेन! तुम जैसा कहते हो, ठीक ही है। वह अधम राक्षस वास्तव में मेरा सामना नहीं कर सकता था। किंतु सम्पूर्ण लोकों को कांटे के समान कष्ट देने वाला रावण यदि मेरे ही हाथों मारा जाता, तो भगवान् श्रीरामचन्द्र जी की कीर्ति नष्ट हो जाती। इसीलिये मैंने उसकी उपेक्षा कर दी। वीरवर श्रीरामचन्द्र जी सेनासहित उस अधम राक्षस का वध करने के सीताजी को अपनी अयोध्यापुरी में ले आये। इससे मनुष्यों में उनकी कीर्ति का भी विस्तार हुआ। अच्छा, महाप्राज्ञ! अब तुम अपने भाई के प्रिय एवं हित में तत्पर रहकर वायुदेवता से सुरक्षित हो क्लेशरहित मार्ग से कुशलपूर्वक जाओ। कुरुश्रेष्ठ! यह मार्ग सौगन्धिक वन को जाता है। इससे जाने पर तुम्हें कुबेर का बगीचा दिखायी देगा, जो यक्षों तथा राक्षसों से सुरक्षित है।

वहाँ जाकर तुम जल्दी से स्वयं ही उसके फूल न तोड़ने लगना। मनुष्यों को तो विशेष रूप से देवताओं का सम्मान ही करना चाहिये। भरतश्रेष्ठ! पूजा, होम, नमस्कार, मंत्रजप तथा भक्तिभाव से देवता प्रसन्न होकर कृपा करते हैं। तात! तुम दुःसाहस न कर बैठना, अपने धर्म का पालन करना, स्वधर्म में स्थित रहकर तुम श्रेष्ठ धर्म को समझो और उसका पालन करो। क्योंकि धर्म को जाने बिना और वृद्ध पुरुषों की सेवा किये बिना बृहस्पति-जैसे विद्वानों के लिये भी धर्म और अर्थ के तत्त्व को समझना सम्भव नहीं है। कहीं अधर्म ही धर्म कहलाता है और कहीं धर्म ही अधर्म कहा जाता है। अतः धर्म और अधर्म के स्वरूप का पृथक्-पृथक् ज्ञान प्राप्त करना चाहिये। बुद्धिहीन लोग इसमें मोहित हो जाते हैं। आचार से धर्म की उत्पति होती है।
धर्म में वेदों की प्रतिष्ठा है। वेदों से यज्ञ प्रकट हुए हैं और यज्ञों से देवताओं की स्थिति है। वेदोक्त आचार के विधान से बतलाये हुए यज्ञों द्वारा देवताओं की आजीविका चलती है और बृहस्पति तथा शुक्राचार्य की कही हुई नीतियां मनुष्यों के जीवन-निर्वाह की आधारभूमि हैं। हाट-बाजार करना, कर (लगान या टैक्स) लेना, व्यापार, खेती, गोपालन, भेड़ और बकरों का पोषण तथा विद्या पढ़ना-पढ़ाना इन धर्मानुकूल वृत्तियों द्वारा द्विजगण सम्पूर्ण जगत की रक्षा करते हैं। वेदत्रयी, वार्ता (कृषि-वाणिज्य आदि) और दण्डनीति-ये तीन विद्याएं हैं (इनमें वेदाध्ययन ब्राह्मण की, वार्ता वैश्य की और दण्डनीति क्षत्रिय की जीविकावृत्ति है)। विज्ञ पुरुषों द्वारा इन वृत्तियों का ठीक-ठीक प्रयोग होने से लोकयात्रा का निर्वाह होता है। यदि लोकयात्रा धर्मपूर्वक न चलायी जाये, इस पृथ्वी पर वेदोक्त धर्म का पालन न हो और दण्डनीति भी उठा दी जाये तो यह सारा जगत् मर्यादाहीन हो जाये।
यदि यह प्रजा वार्ता-धर्म (कृषि, गोरक्षा ओर वाणिज्य) में प्रवृत न हो तो नष्ट हो जायेगी। इन तीनों की सम्यक् प्रवृत्ति होने से प्रजा धर्म का सम्पादन करती है। द्विजातियों का मुख्य धर्म है सत्य (सत्य-भाषण, सत्य-व्यवहार, सद्भाव)। यह धर्म का एक प्रधान लक्षण है। यज्ञ, स्वाध्याय और दान- ये तीन धर्म द्विजमात्र के सामान्य धर्म माने गये है। यज्ञ कराना, वेद और शास्त्रों को पढ़ाना तथा दान ग्रहण करना-यह ब्राह्मण का ही आजीविकाप्रधान धर्म है। प्रजा-पालन क्षत्रियों का और पशु-पालन वैश्यों का धर्म है। ब्राह्मण आदि तीनों वर्णों की सेवा करना शूद्रों का धर्म बताया गया है। तीनों वर्णों की सेवा में रहने वाले शूद्रों के लिये भिक्षा, होम और व्रत मना है। कुन्तीनन्दन! सबकी रक्षा करना क्षत्रिय का धर्म है, अतः तुम्हारा धर्म भी यही है। अपने धर्म का पालन करो। विनयशील बने रहो और इन्द्रियों को वश में रखो। वेद-शास्त्रों के विद्वान्, बुद्धिमान् तथा बड़े-बूढ़े श्रेष्ठ पुरुषों से सलाह करके उनका कृपापात्र बना हुआ राजा ही दण्डनीति के द्वारा शासन कर सकता है।
जो राजा दुर्व्‍यसनों में आसक्त होता है; उसका पराभव हो जाता है। जब राजा निग्रह और अनुग्रह के द्वारा प्रजावर्ग के साथ यथोचित बर्ताव करता है, तभी लोकों की सम्पूर्ण मर्यादाएं सुरक्षित होती हैं। इसलिये राजा को उचित है कि वह देश और दुर्ग में अपने शत्रु और मित्रों के सैनिकों की स्थिति, वृद्धि और क्षय का गुप्तचरों द्वारा सदा पता लगाता रहे। साम, दान, दण्ड, भेद- ये चार उपाय, गुप्तचर, उत्‍तम बुद्धि, सुरक्षित मंत्रणा, पराक्रम, निग्रह, अनुग्रह और चतुरता- ये राजाओं के लिये कार्य-सिद्धि के साधन हैं। साम, दान, भेद, दण्ड और अपेक्षा- इन नीतियों में से एक-दो के द्वारा या सबके एक साथ प्रयोग द्वारा राजाओं को अपने कार्य सिद्ध करने चाहिये। भरतश्रेष्ठ! सारी नीतियों और गुप्तचरों का मूल आधार है मंत्रणा को गुप्त रखना। उत्‍तम मंत्रणा या विचार से जो सिद्धि प्राप्त होती है, उसके लिये द्विजों के साथ गुप्त परामर्श करना चाहिये।

स्त्री, मूर्ख, बालक, लोभी और नीच पुरुषों के तथा जिसमें उन्माद का लक्षण दिखायी दे, उसके साथ भी गुप्त परामर्श न करे। विद्वानों के साथ ही गुप्त मंत्रणा करनी चाहिये। जो शक्तिशाली हों, उन्हीं से कार्य कराने चाहिये। जो स्नेही सुहृद हो, उन्हीं के द्वारा नीति के प्रयोग का काम कराना चाहिये। मूर्खों को तो सभी कार्यों से अलग रखना चाहिये। राजा को चाहिये कि वह धर्म के कार्यों में धार्मिक पुरुषों को, अर्थ सम्बन्धी कार्यों में अर्थ-शास्त्रों के पण्डितों को, स्त्रियों की देख-भाल के लिये नपुंसकों को और कठोर कार्यों में क्रूर स्वभाव के मनुष्यों को लगावे।
बहुत-से कार्यों को आरम्भ करते समय अपने तथा शत्रु पक्ष के लोगों से भी यह सलाह लेनी चाहिये कि अमुक काम करने योग्य है या नहीं। साथ ही, शत्रु की प्रबलता और दुर्बलता को भी जानने का प्रयत्न करना चाहिये। बुद्धि से सोच-विचार कर अपनी शरण में आये हुए श्रेष्ठ कर्म करने वाले पुरुषों पर अनुग्रह करना चाहिये और मर्यादा भंग करने वाले दुष्ट पुरुषों को दण्ड देना चाहिये। जब राजा निग्रह और अनुग्रह में ठीक तौर से प्रवृत्त होता है, तभी लोक की मर्यादा सुरक्षित रहती है।
कुन्तीनन्दन! यह मैंने तुम्हें कठोर राज्य-धर्म का उपदेश दिया है। इसके मर्म को समझना अत्यन्त कठिन है। तुम अपने धर्म के विभागानुसार विनीत भाव से इसका पालन करो। जैसे तपस्या, धर्म, इन्द्रिय-संयम और यज्ञानुष्ठान के द्वारा ब्राह्मण उत्‍तम लोक में जाते हैं तथा जिस प्रकार वैश्य दान और आतिथ्य रूप धर्मों से उत्‍तम गति प्राप्त कर लेते हैं, उसी प्रकार इस लोक में निग्रह और अनुग्रह के यथोचित प्रयोग से क्षत्रिय स्वर्गलोक में जाता है। जिनके द्वारा दण्डनीति का उचित रीति से प्रयोग किया गया है, जो राग-द्वेष से रहित, लोभशून्य तथा क्रोधहीन है; वे क्षत्रिय सत्पुरुषों को प्राप्त होने वाले लोकों में जाते हैं।

वैशम्पायन जी कहते हैं- जनमेजय! तदनन्तर अपनी इच्छा से बढ़ाये हुए उस विशाल शरीर का उपसंहार कर वानरराज हनुमान जी ने अपनी दोनों भुजाओं द्वारा भीमसेन को हृदय से लगा लिया। भारत! भाई का आलिंगन प्राप्त होने पर भीमसेन की सारी थकावट तत्काल नष्ट हो गयी और सब कुछ उन्हें अनुकूल प्रतीत होने लगा। अत्यन्त बलशाली भीमसेन को यह अनुभव हुआ कि मेरा बल बहुत बढ़ गया। अब मेरे समान दूसरा कोई महान् नहीं है। फिर हनुमान जी ने अपने नेत्रों में आंसू भरकर सौहार्द से गद्गद वाणी द्वारा भीमसेन को सम्बोधित करके कहा- 'वीर! अब तुम अपने निवास स्थान पर जाओ। बातचीत के प्रसंग में कभी मेरा भी स्मरण करते रहना। कुरुश्रेष्ठ! मैं इस स्थान पर रहता हूं, यह बात कभी किसी से न कहना। महाबली वीर! अब कुबेर के भवन से भेजी हुई देवांगनाओं तथा गन्धर्व सुन्दरियों के यहाँ आने का समय हो गया है। भीम! तुम्हें देखकर मेरी भी आंखें सफल हो गयीं। तुम्हारे साथ मिलकर तुम्हारे मानव शरीर का स्पर्श करके मुझे उन भगवान् रामचन्द्रजी का स्मरण हो आया है, जो श्रीराम-नाम से प्रसिद्ध साक्षात् विष्णु हैं। जगत के हृदय को आनन्द प्रदान करने वाले, मिथिलेश-नन्दिनी सीता के मुखारविन्द को विकसित करने के लिये सूर्य के समान तेजस्वी तथा दशमुख रावणरूपी अन्धकार राशि को नष्ट करने के लिये साक्षात भुवन-भास्कररूप हैं। वीर कुन्तीकुमार! तुमने जो मेरा दर्शन किया है, वह व्यर्थ नहीं जाना चाहिये।
भारत! तुम मुझे अपना बड़ा भाई समझकर कोई वर मांगो। यदि तुम्हारी इच्छा हो कि मैं हस्तिनापुर में जाकर तुच्छ धृतराष्ट्र-पुत्रों को मार डालूं तो मैं यह भी कर सकता हूँ अथवा यदि तुम चाहो कि मैं पत्थरों की वर्षा से सारे नगर को रौंदकर धूल में मिला दूं अथवा दुर्योधन को बांधकर अभी तुम्हारे पास ला दूं तो यह भी कर सकता हूँ। महाबली वीर! तुम्हारी जो इच्छा हो, वही पूर्ण कर दूंगा।'
वैशम्पायन जी कहते हैं- जनमेजय! महात्मा हनुमान जी का यह वचन सुनकर भीमसेन ने हर्षोल्लासपूर्ण हृदय से हनुमान जी को इस प्रकार उत्‍तर दिया- 'वानरशिरोमणे! आपने मेरा यह सब कार्य कर दिया। आपका कल्याण हो। महाबाहो! अब आपसे मेरी इतनी ही कामना है कि आप मुझ पर प्रसन्न रहिये-मुझ पर आपकी कृपा बनी रहे। शक्तिशाली वीर! आप-जैसे नाथ संरक्षक को पाकर सब पाण्डव सनाथ हो गये। आपके ही प्रभाव से हम लोग अपने सब शत्रुओं को जीत लेंगे'।
भीमसेन के ऐसा कहने पर हनुमान जी ने उनसे कहा- 'तुम मेरे भाई और सुहृद हो, इसलिये मैं तुम्हारा प्रिय अवश्य करूंगा। महाबली वीर! जब तुम बाण और शक्ति के आघात से व्याकूल हुई शत्रुओं की सेना में घुसकर सिंहनाद करोगे, उस समय मैं अपनी गर्जना से तुम्हारे उस सिंहनाद को और बढ़ा दूंगा। उसके सिवा अर्जुन की ध्वजा पर बैठकर मैं ऐसी भीषण गर्जना करूंगा, जो शत्रुओं के प्राणों को हरने वाली होगी, जिससे तुम लोग उन्हें सुगमता से मार सकोगे।' पाण्डवों का आनन्द बढ़ाने वाले भीमसेन से ऐसा कहकर हनुमान जी ने उन्हें जाने के लिये मार्ग बता दिया और स्वयं वहीं अन्तर्धान हो गये।

वैशम्पायन जी कहते हैं- जनमेजय! उन कपिप्रवर हनुमान जी के चले जाने पर बलवानों में श्रेष्ठ भीमसेन भी उनके बताये मार्ग से गन्धमादन पर्वत पर विचरने लगे। मार्ग में वे हनुमान जी के उन अद्भुत विशाल विग्रह और अनुपम शोभा का तथा दशरथनन्दन श्रीरामचन्द्र जी के अलौकिक माहात्म्य एवं प्रभाव का बार बार स्मरण करते जाते थे। सौगन्धिक वन को प्राप्त करने की इच्छा से उन्होंने उस समय वहां के सभी रमणीय वनों और उपवनों का अवलोकन किया। विकसित वृक्षों के कारण विचित्र शोभा धारण करने वाले कितने ही सरोवर और सरिताओं पर दृष्टिपात किया तथा अनेक प्रकार के कुसुमों से अद्भुत प्रतीत होने वाले खिले फूलों से युक्त काननों का भी निरीक्षण किया।
भारत! उस समय बहते हुए मद के पंक से भीगे मतवाले गजराजों के अनेकानेक यूथ वर्षा करने वाले मेघों के समूह के समान दिखलायी देते थे। शोभाशाली भीमसेन मुंह में हरी घास का कौर लिये हुए चंचल नेत्रों वाले हरिणों और हरिणियों से युक्त उस वन की शोभा देखते हुए बड़े वेग से चले जा रहे थे। उन्होंने अपनी अद्भुत शूरता से निर्भय होकर भैंसों, वराहों और सिंहों से सेवित गहन वन में प्रवेश किया। फूलों की अनन्त सुगन्ध से वासित तथा लाल-लाल पल्लवों के कारण कोमल प्रतीत होने वाले वृक्ष हवा के वेग से हिल-हिलकर मानो उन वन में भीमसेन से याचना कर रहे थे। मार्ग में उन्हें अनेक ऐसी पुष्करिणियों को लांघना पड़ा, जिनके घाट और वन देखने में बहुत प्रिय लगते थे।
मतवाले भ्रमर उनका सेवन करते थे तथा वे सम्पुटित कमल कोषों से अलंकृत हो ऐसी जान पड़ती थीं, मानो उन्होंने कमलों की अंजलि बांध रखी थी। भीमसेन का मन और उनके नेत्र कुसुमों से अलंकृत पर्वतीय शिखरों पर लगे थे। द्रौपदी का अनुरोधपूर्ण वचन ही उनके लिये पाथेय था और इस अवस्था में वे अत्यन्त शीघ्रतापूर्वक चले जा थे। दिन बीतते-बीतते भीमसेन ने एक वन में, जहाँ चारों ओर बहुत-से हरिण विचर रहे थे, सुन्दर सुवर्णमय कमलों से सुशोभित विशाल नदी देखी। उसमें हंस ओर कारण्डव आदि जलपक्षी निवास करते थे। चक्रवाक उसकी शोभा बढ़ाते थे। वह नदी क्या थी, उस पर्वत के लिये स्वच्छ सुन्दर कमलों की माला-सी रची गयी थी। महान् धैर्य और उत्साह से सम्पन्न वीरवर भीमसेन ने उसी नदी में विशाल सौगन्धिक वन देखा, जो उनकी प्रसन्नता को बढ़ाने वाला था। उस वन से प्रभातकालीन सूर्य की भाँति प्रभा फैल रही थी। उस वन को देखकर पाण्डुनन्दन भीम ने मन-ही-मन यह अनुभव किया कि मेरा मनोरथ पूर्ण हो गया। फिर उन्हें वनवास के क्लेषों से पीड़ित अपनी प्रियतमा द्रौपदी की याद आ गयी।


उसके तट पर मनस्वी महामना भीम को तथा उनके द्वारा मारे गये बड़े-बड़े नेत्रों वाले यक्षों को भी देखा, जिनके शरीर, नेत्र, भुजाएं और जांघें छिन्न-छिन्न हो गयी थीं, गर्दन कुचल दी गयी थी, महात्मा भीम उस सरोवर के तट पर खड़े थे। उनका क्रोध शान्त नहीं हुआ था। उनकी आंखें स्तब्ध हो रही थीं। वे दोनों हाथों से गदा उठाये और दांतों से ओठ दबाये नदी के तट पर खड़े थे। उन्हें देखकर ऐसा प्रतीत होता था, मानो प्रजा के संहार काल में दण्ड हाथ में लिये यमराज खड़े हों।
भीमसेन को उस अवस्था में देखकर धर्मराज ने उन्हें बार-बार हृदय से लगाया और मधुर वाणी में कहा- 'कुन्तीनन्दन! यह तुमने क्या कर डाला? तुम्हारा कल्याण हो। खेद के साथ कहना पड़ता है कि तुम्हारा यह कार्य साहसपूर्ण है और देवताओं के लिये अप्रिय है। यदि मेरा प्रिय करना चाहते हो तो फिर ऐसा काम न करना।'
भीमसेन को ऐसा उपदेश देकर उन्होंने पूर्वाक्त सौगन्धिक कमल ले लिए और वे देवोपम पांडव उसी सरोवर के तट पर इधर-उधर भ्रमण करने लगे।
इसी समय शिलाओं को आयुध रूप में ग्रहण किये, बहुत-से विशालकाय उद्यानरक्षक वहाँ प्रकट हो गये। भारत! उन्होंने धर्मराज युधिष्ठिर, महर्षि लोमश, नकुल-सहदेव तथा अन्यान्य श्रेष्ठ ब्राह्मणों को विनयपूर्वक नतमस्तक होकर प्रणाम किया। फिर धर्मराज युधिष्ठिर ने उन्हें सान्त्वना दी। इससे वे निशाचर राक्षस प्रसन्न हो गये। तदनन्तर वे कुरुप्रवर पाण्डव धनाध्यक्ष कुबेर की जानकारी में कुछ काल तक वहाँ आनन्दपूर्वक टिके रहे और गन्धमादन पर्वत के शिखरों पर अर्जुन के आगमन की प्रतीक्षा करते रहे।

वैशम्पायन जी कहते हैं- जनमेजय! उस सौगन्धिक सरोवर के तट पर निवास करते हुए धर्मराज युधिष्ठिर ने एक दिन ब्राह्मणों तथा द्रौपदी सहित अपने भाइयों से इस प्रकार कहा- 'हम लोगों ने अनेक पुण्य-दायक एवं कल्याणस्वरूप तीर्थों के दर्शन किये। मन को आह्लाद प्रदान करने वाले भिन्न-भिन्न वनों का भी अवलोकन किया। वे तीर्थ और वन ऐसे थे, जहाँ पूर्वकाल में देवता और महात्मा, मुनि विचरण कर चुके हैं तथा क्रमश अनेक द्विजों ने उनका समादर किया है। हमने ऋषियों के पूर्वचरित्र, कर्म और चेष्टाओं की कथा सुनी है। राजर्षियो के भी चरित्र और भाँति-भाँति की शुभ कथाएं सुनते हुए मंगलमय आश्रमों में विशेषतः ब्राह्मणों के साथ तीर्थस्नान किया है। हमने सदा फूल और जल से देवताओं की पूजा की है और यथाप्राप्त फल-मूलसे पितरों को भी तृप्त किया है।
रमणीय पर्वतों और समस्त सरोवर में विशेषतः परम पुण्यमय समुद्र के जल में इन महात्माओं के साथ भलीभाँति स्नान एवं आचमन किया है। इला, सरस्वती, सिंधु, यमुना तथा नर्मदा आदि नाना रमणीय तीर्थों में भी ब्राह्मणों के साथ विधिवत् स्नान और आचमन किया है। गंगाद्वार (हरिद्वार) को लांघकर बहुत-से मंगलमय पर्वत देखे तथा बहुसंख्यक ब्राह्मणों से युक्त हिमालय पर्वत का भी दर्शन किया। विशाल बदरीतीर्थ, भगवान् नर-नारायण के आश्रम तथा सिद्धों और देवर्षियों से पूजित इस दिव्य सरोवर का भी दर्शन किया। विप्रवरो! महात्मा लोमश जी ने हमें सभी पुण्य स्थानों के क्रमश: दर्शन कराये हैं। भीमसेन! यह सिद्धसेवित पुण्य-प्रदेश कुबेर का निवास स्थान है। अब हम कुबेर के भवन में कैसे प्रवेश करेंगे? इसका उपाय सोचो'।
वैशम्पायन जी कहते हैं- महाराज युधिष्ठिर के ऐसा कहते ही आकाशवाणी बोल उठी- 'कुबेर के इस आश्रम से आगे जाना सम्भव नहीं है। यह मार्ग अत्यन्त दुर्गम है। राजन्! जिससे तुम आये हो, उसी मार्ग से विशाला बदरी के नाम से विख्यात भगवान् नर-नारायण के स्थान को लौट जाओ। कुन्तीकुमार! वहां से तुम प्रचुर फल-फूल से सम्पन्न वृषपर्वा के रमणीय आश्रम पर जाओ, जहाँ सिद्ध और चारण निवास करते हैं। उस आश्रम को भी लांघकर आर्ष्टिषेण के आश्रम पर जाना और वहीं निवास करना। तदनन्तर तुम्हें धनदाता कुबेर के निवास स्थान का दर्शन होगा'।
इसी समय दिव्य सुगन्ध से परिपूर्ण पवित्र वायु चलने लगी, जो शीतल तथा सुख और आह्लाद देने वाली थी। साथ ही वहाँ फूलों की वर्षा होने लगी। वह दिव्य आकाशवाणी सुनकर सबको बड़ा विस्मय हुआ। ऋषियों, ब्राह्मणों और विशेषतः राजर्षियों को अधिक आश्चर्य हुआ। वह महान् आश्चर्यजनक बात सुनकर विप्रर्षि धौम्य ने कहा- 'भारत! इसका प्रतिवाद नहीं किया जा सकता। ऐसा ही होना चाहिये'। तदनन्तर राजा युधिष्ठिर ने वह आकाशवाणी स्वीकार कर ली और पुनः नर-नारायण के आश्रम में लौटकर भीमसेन आदि सब भाइयों और द्रौपदी के साथ वहीं रहने लगे। उस समय साथ आये हुए ब्राह्मण लोग भी वहीं सुखपूर्वक निवास करने लगे।

वैशम्पायन जी कहतें हैं- जनमेजय! तदनन्तर पर्वतराज गन्धमादन पर सब पाण्डव अर्जुन के आने की प्रतीक्षा करते हुए ब्राह्मणों के साथ निःशंक रहने लगे। उन्हें पहुँचाने के लिये आये हुए राक्षस चले गये। भीमसेन का पुत्र घटोत्कच भी विदा हो गया। तत्पश्चात् एक दिन की बात है, भीमसेन की अनुपस्थिति में अकस्मात् एक राक्षस ने धर्मराज युधिष्ठिर, नकुल, सहदेव तथा द्रौपदी को हर लिया। वह ब्राह्मण के वेश में प्रतिदिन उन्हीं के साथ रहता था और सब पाण्डवों से कहता था कि 'मैं सम्पूर्ण शास्त्रों में श्रेष्ठ और मंत्र-कुशल ब्राह्मण हूँ।' वह कुन्तीकुमारों के तरकस और धनुष को भी हर लेना चाहता था और द्रौपदी का अपहरण करने के लिये सदा अवसर ढूंढता रहता था। उस दुष्टात्मा एवं पापबुद्धि राक्षस का नाम जटासुर था। जनमेजय! पाण्डवों को आनन्द प्रदान करने वाले युधिष्ठिर अन्य ब्राह्मणों की तरह उसका भी पालन-पोषण करते थे। परंतु राख में छिपी हुई आग की भाँति उस पापी के असली स्वरूप को वे नहीं जानते थे।
शत्रुसूदन! हिंसक पशुओं को मारने के लिये भीमसेन के आश्रम से बाहर चले जाने पर उस राक्षस ने देखा कि घटोत्कच अपने सेवकों सहित किसी अज्ञात दिशा को चला गया, लोमश आदि महर्षि ध्यान लगाये बैठे हैं तथा दूसरे तपोधन स्नान करने और फूल लाने के लिये कुटियों से बाहर निकल गये हैं, तब उस दुष्टात्मा ने विशाल, विकराल एवं भयंकर दूसरा रूप धारण करके पाण्डवों के सम्पूर्ण अस्त्र-शस्त्र, द्रौपदी तथा तीनों पाण्डवों को भी लेकर वहां से प्रस्थान कर दिया। उस समय पाण्डुकुमार सहदेव प्रयत्न करके उस राक्षस की पकड़ से छूट गये और पराक्रम करके म्यान से निकाली हुई अपनी तलवार को भी उससे छुड़ा लिया। फिर वे महाबली भीमसेन जिस मार्ग से गये थे, उधर ही जाकर उन्हें जोर-जोर से पुकारने लगे। इधर जिन्हें वह जटासुर हरकर लिये जा रहा था, वे धर्मराज युधिष्ठिर उससे इस प्रकार बोले- 'अरे मूर्ख! इस प्रकार (विश्वासघात करने से) तो तेरे धर्म का ही नाश हो रहा हैं। किंतु उधर तेरी दृष्टि नहीं जाती है। दूसरे भी जहाँ कहीं मनुष्य अथवा पशु-पक्षियों की योनि में स्थित प्राणी हैं, वे सभी धर्म पर दृष्टि रखते हैं। राक्षस तो (पशु-पक्षी की अपेक्षा भी) विशेष रूप से धर्म का विचार करते हैं। राक्षस धर्म के मूल हैं। वे उत्‍तम धर्म का ज्ञान रखते हैं। इन सब बातों का विचार करके तुझे हम लोगों के समीप ही रहना चाहिये। राक्षस! देवता, ऋषि, सिद्ध, पितर, गन्धर्व, नाग, राक्षस, पशु-पक्षी, तिर्यग्योनि के सभी प्राणी और कीड़े-मकोड़े, चींटी आदि भी मनुष्यों के आश्रित हो जीवन-निर्वाह करते हैं। इस दृष्टि से तू भी मनुष्यों से ही जीविका चलाता है। इस मनुष्य लोक की समृद्धि से ही सब लोगों का लोक समृद्धिशाली होता है। यदि इस लोक की दशा शोचनीय हो तो देवता भी शोक में पड़ जाते हैं। क्योकि मनुष्य द्वारा हव्य और कव्य से विधिपूर्वक पूजित होने पर उनकी वृद्धि होती है। राक्षस! हम लोग राष्ट्र के पालक और संरक्षक हैं। हमारे द्वारा रक्षित न होने पर राष्ट्र को कैसे समृद्धि प्राप्त होगी और कैसे उसे सुख मिलेगा?
राक्षस को भी उचित है कि वह बिना अपराध के कभी किसी राजा का अपमान न करे। नरभक्षी निशाचर! तेरे प्रति हम लोगों की ओर से थोड़ा-सा भी अपराध नहीं हुआ है। हम देवता आदि को समर्पित करके बचे हुए प्रसाद स्वरूप अन्न का यथाशक्ति गुरुजनों ओर ब्राह्मणों को भोजन कराते हैं। गुरुजनों तथा ब्राह्मणों के सम्मुख हमारा मस्तक सदा झुका रहता है। किसी भी पुरुष को कभी अपने मित्रों और विश्वासी पुरुषों के साथ विद्रोह नहीं करना चाहिये। जिनका अन्न खाये और जहाँ अपने को आश्रय मिला हो, उनके साथ भी द्रोह या विश्वासघात करना उचित नहीं है। तू हमारे आश्रय में हम लोंगो से सम्मानित होकर सुखपूर्वक रहा है।

खोटी बुद्धि वाले राक्षस! तू हमारा अन्न खाकर हमें ही हर ले जाने की इच्छा कैसे करता है? इस प्रकार तो अब तक तूने ब्राह्मणरूप से जो आचार दिखाया था, वह सब व्यर्थ ही था। तेरा बढ़ना या वृद्ध होना भी व्यर्थ ही है। तेरी बुद्धि भी व्यर्थ है। ऐसी दशा में तू व्यर्थ मृत्यु का ही अधिकारी है और आज व्यर्थ ही तुम्हारे प्राण नष्ट हो जायेंगे। यदि तेरी बुद्धि दुष्टता पर ही उतर आयी है और तू सम्पूर्ण धर्मों को भी छोड़ बैठा है, तो हमें हमारे अस्त्र देकर युद्ध कर तथा उसमें विजयी होने पर द्रौपदी को ले जा। यदि तू अज्ञानवश यह विश्वासघात या अपहरण कर्म करेगा, तो संसार में तुझे केवल अधर्म और अकीर्ति ही प्राप्त होगी। निशाचर! आज तूने इस मानव-जाति की स्त्री का स्पर्श करके जो पाप किया है, यह भयंकर विष है, जिसे तूने घड़े में घोलकर पी लिया है।' इतना कहकर युधिष्ठिर उसके लिये बहुत भारी हो गये। भार से उसका शरीर दबने लगा, इसलिये अब वह पहले की तरह शीघ्रतापूर्वक न चल सका। तब युधिष्ठिर ने नकुल और द्रौपदी से कहा- 'तुम लोग इस मूढ़ राक्षस से डरना मत। मैंने इसकी गति कुण्डित कर दी है। वायुपुत्र महाबाहु भीमसेन यहां से अधिक दूर नहीं होंगे। इस आगामी मुहूर्त के आते ही इस राक्षस के प्राण नहीं रहेंगे।'
इधर सहदेव ने उस मूढ़ राक्षस की ओर देखते हुए कुन्तीनन्दन युधिष्ठिरसे कहा- 'राजन्! क्षत्रिय के लिये इससे अधिक सत्कर्म क्या होगा कि वह युद्ध में शत्रु को ही जीत ले। राजन्! इस प्रकार यह हमें अथवा हम इसे युद्ध करते हुए मार डालें। परंतप महाबाहु नरेश! यह क्षत्रिय धर्म के अनुकूल देशकाल प्राप्त हुआ है। यह समय यथार्थ पराक्रम प्रकट करने के लिये है। भारत! हम विजयी हों या मारे जायें, सभी दशाओं में उत्‍तम गति प्राप्त कर सकते हैं। यदि इस राक्षस के जीते जी सूर्य डूब गये, तो मैं फिर कभी अपने को क्षत्रिय नहीं कहूंगा। अरे ओ निशाचर! खड़ा रह, मैं पाण्डुकुमार सहदेव हूं, या तो तू मुझे मारकर द्रौपदी को ले जा या स्वयं मेरे हाथों मारा जाकर आज यहीं सदा के लिये सो जा।'
माद्रीनन्दन सहदेव जब ऐसी बात कह रहे थे, उसी समय अकस्मात् गदा हाथ में लिये हुये भीमसेन दिखायी दिये, मानो वज्रधारी इन्द्र आ पहुँचे हों। उन्होंने वहाँ (राक्षस के अधिकार में पड़े हुए) अपने दोनों भाइयों तथा यशस्विनी द्रौपदी को देखा। उस समय सहदेव धरती पर खड़े होकर राक्षस पर आक्षेप कर रहे थे और वह मूढ़ राक्षस मार्ग में भ्रष्ट होकर वहीं चक्कर काट रहा था। काल से उसकी बुद्धि मारी गयी थी। दैव ने ही उसे वहाँ रोक रखा था।
भाइयों और द्रौपदी का अपहरण होता देख महाबली भीमसेन कुपित हो उठे ओर जटासुर से बोले- 'ओ पापी! पहले जब तू शस्त्रों की परीक्षा कर रहा था, उसी समय मैंने तुझे पहचान लिया था। तुझ पर मेरा विश्वास नहीं रह गया था तो भी तू ब्राह्मण के रूप में अपने असली स्वरूपको छिपाये हुए था और हम लोग से कोई अप्रिय बात नहीं कहता था। इसीलिये मैंने तुम्हें तत्काल नहीं मार डाला। तू हमारे प्रिय कार्यों में मन लगाता था। जो हमें प्रिय न लगे, ऐसा काम नहीं करता था। ब्राह्मण अतिथि के रूप में आया था और कभी कोई अपराध नहीं किया था। ऐसी दशा में मैं तुझे कैसे मारता? जो राक्षस को राक्षस जानते हुए भी बिना किसी अपराध के उसका वध करता है, वह नरक में जाता है। अभी तेरा समय पूरा नहीं हुआ था, इसलिये भी आज से पहले तेरा वध नहीं किया जा सकता था।

आज निश्चय ही तेरी आयु पूरी हो चुकी है, तभी तो अद्भुत कर्म करने वाले काल ने तुझे इस प्रकार द्रौपदी के अपहरण की बुद्धि दी है। कालरूपी डोरे से लटकाया हुआ वंशी का कांटा तूने निगल लिया है। तेरा मुंह जल की मछली के समान उस कांटे में गुंथ गया है, अतः अब तू कैसे जीवन धारण करेगा? जिस देश की ओर तू प्रस्थित हुआ है और जहाँ तेरा मन पहले से ही जा पहुँचा है, वहाँ अब तू न जा सकेगा। तुझे तो बक और हिडिम्ब के मार्ग पर जाना है।'
भीमसेन के ऐसा कहने पर वह राक्षस भयभीत हो उन सबको छोड़कर काल की प्रेरणा से युद्ध के लिये उद्यत हो गया। उस समय रोष से उसके ओठ फड़क रहे थे। उसने भीमसेन को उत्तर देते हुए कहा- 'ओ पापी! मुझे दिग्भ्रम नहीं हुआ था। मैंने तेरे ही लिये विलम्ब किया था। तूने जिन-जिन राक्षसों को युद्ध में मारा है, उन सब के नाम मैंने सुने हैं। आज तेरे रक्त से ही मैं उनका तर्पण करूंगा।' राक्षस के ऐसा कहने पर भीमसेन अपने मुख के दोनों कोने चाटते हुए कुछ मुस्कराते से प्रतीत हुए, फिर क्रोध से साक्षात् काल और यमराज के समान जान पड़ने लगे। रोष से उनकी आंखें लाल हो गयी थीं और 'खड़ा रह, खड़ा रह' कहते हुए ताल ठोंककर राक्षस की ओर दृष्टि गड़ाये उस पर टूट पड़े। राक्षस भी उस समय भीमसेन को युद्ध के लिये उपस्थित देख बार-बार मुंह फैलाकर मुंह के दोनों कोने चाटने लगा और जैसे बलि राजा वज्रधारी इन्द्र पर आक्रमण करता है, उसी प्रकार कुपित हो उसने भीमसेन पर धावा किया।
भीमसेन भी स्थिर होकर उससे युद्ध के लिये खड़े हो गये और वह राक्षस भी निश्चिन्त हो उनके साथ बाहु-युद्ध की इच्छा करने लगा। उस समय उन दोनों में बड़ा भयंकर बाहु-युद्ध होने लगा। यह देख माद्रीपुत्र नकुल और सहदेव अत्यन्त क्रोध में भरकर उसकी ओर दौड़े। परंतु कुन्तीकुमार भीमसेन ने हंसकर उन दोनों को रोक दिया और कहा- 'मैं अकेला ही इस राक्षस के लिये पर्याप्त हूँ। तुम लोग चुप-चाप देखते रहो'। फिर वे युधिष्ठिर से बोले- 'महाराज! मैं अपनी, सब भाइयों की, धर्म की, पुण्य कर्मों की तथा यज्ञ की शपथ खाकर कहता हूं, इस राक्षस को अवश्य मार डालूंगा'। ऐसा कहकर वे दोनों वीर राक्षस और भीम एक दूसरे से स्पर्धा रखते हुए बाहों से बाहें मिलाकर गुथ गये। भीमसेन तथा राक्षस दोनों में देवताओं और दानवों के समान युद्ध होने लगा। दोनों ही रोष और अमर्ष में भरकर एक दूसरे पर प्रहार करने लगे। दोनों का बल महान् था। वे गर्जते हुए दो मेघों की भाँति सिंहनाद करके वृक्षों को तोड़-तोड़ कर परस्पर चोट करते थे। बलवानों में श्रेष्ठ वे दोनों वीर अपनी जांघों के धक्के से बड़े-बड़े वृक्षों को तोड़ डालते थे और परस्पर कुपित हो एक दूसरे को मार डालने की इच्छा रखते थे। जैसे पूर्वकाल में स्त्री की इच्छा वाले दो भाई बालि और सुग्रीव में भयंकर संग्राम हुआ था, उसी प्रकार भीमसेन और राक्षस में होने लगा।
उन दोनों का वह वृक्षयुद्ध उस वन के वृक्षसमूहों के लिये महान् विनाशकारी सिद्ध हुआ। वे दोनों बड़े-बड़े वृक्षों को हिला-हिलाकर बार-बार विकट गर्जना करते हुए दो घड़ी तक एक दूसरे पर प्रहार करते रहे। भारत! जब उस प्रदेश के सारे वृक्ष गिरा दिये गये, तब एक दूसरे का वध करने की इच्छा से उन महाबली वीरों ने वहाँ ढेर-की-ढेर पड़ी हुई सैंकड़ों शिलाएं लेकर दो घड़ी तक इस प्रकार युद्ध किया, मानो दो पर्वतराज बड़े-बड़े मेघखण्डों द्वारा परस्पर युद्ध कर रहे हों। वहाँ की शिलाएं विशाल और अत्यन्त भयंकर थीं। वे देखने में महान् वेगशाली वज्रों के समान जान पड़ती थीं। अमर्ष में भरे हुए वे दोनों योद्धा उन्हीं शिलाओं द्वारा एक दूसरों को मारने लगे।

तत्पश्चात् अपने-अपने बल के घमंड में भरे हुए वे दोनों वीर एक-दूसरे की ओर झपट कर पुनः अपनी भुजाओं से कसते हुए विपक्षी को उसी प्रकार खींचने लगे, जैसे दो गजराज परस्पर भिड़कर एक-दूसरे को खींच रहे हों। अपने अत्यन्त भयानक मुक्कों द्वारा वे परस्पर चोट करने लगे। तब उन दोनों महाकाय वीरों में जोर-जोर से कटकटाने की आवाज होने लगी।
तदनन्तर भीमसेन ने पांच सिर वाले सर्प की भाँति अपनी पांच अंगुलियों से युक्त हाथ की मुट्ठी बांधकर उसे राक्षस की गर्दन पर बड़े वेग से दे मारा। भीमसेन की भुजाओं के आघात से वह राक्षस थक गया था। तदनन्तर उसे अधिक थका हुआ देख भीमसेन आगे बढ़ते गये। तत्पश्चात् देवताओं के समान तेजस्वी महाबाहु भीमसेन ने उस राक्षस को दोनों भुजाओं से बलपूर्वक उठा लिया और उसे पृथ्वी पर पटककर पीस डाला। उस समय पाण्डुनन्दन भीम ने उसके सारे अंगों को दबाकर चूर-चूर कर दिया और थप्पड़ मारकर उसके सिर को धड़ से अलग कर दिया।
भीमसेन के बल से कटकर अलग हुआ जटासुर का वह सिर वृक्ष से टूटकर गिरे हुए फल के समान जान पड़ता था। उसका ओठ दांतों से दबा हुआ था और आंखें बहुत फैली हुई थीं। दांतों से दबे हुए ओंठ वाला वह मस्तक खून से लथपथ होकर गिर पड़ा था। इस प्रकार जटासुर को मारकर महान धनुर्धर भीमसेन युधिष्ठिर के पास आये। उस समय श्रेष्ठ द्विज उनकी भूरि-भूरि प्रशंसा कर रहे थे, मानो मरुद्गण देवराज इन्द्र के गुण गा रहे हों।

वैशम्पायन जी कहते हैं- उस राक्षस के मारे जाने पर कुन्तीकुमार शक्तिशाली राजा युधिष्ठिर पुनः नर-नारायण आश्रम में आकर रहने लगे। एक दिन उन्होंने द्रौपदी सहित सब भाइयों को एकत्र करके अपने प्रियबन्धु अर्जुन का स्मरण करते हुए कहा- 'हम लोगों को कुशलपूर्वक वन में विचरते हुए चार वर्ष हो गये। अर्जुन ने यह संकेत किया था कि मैं पांचवें वर्ष में लौट आऊँगा। पर्वतों में श्रेष्ठ गिरिराज कैलास पर आकर अर्जुन से मिलने के शुभ अवसर की प्रतीक्षा में हमने यहाँ डेरा डाला है। (क्योंकि वहीं मिलने का उनकी ओर से संकेत प्राप्त हुआ था) वह श्वेत कैलास शिखर पुष्पित वृक्षावलियों से सुशोभित है। वहाँ मतवाले कोकिलों की काकली, भ्रमरों के गुंजारव तथा मोर और पपीहों की मीठी वाणी से नित्य उत्सव-सा होता रहता है, जो उस पर्वत की शोभा को बढ़ा देता है। वहाँ व्याघ्र, वराह, महिश, गवय, हरिण, हिंसक जन्तु, सर्प तथा रुरुमृग निवास करते हैं।
खिले हुए सहस्रदल, शतदल, उत्पल, प्रफुल्ल कमल तथा नीलोत्पल आदि से उस पर्वत की रमणीयता और भी बढ़ गयी है। वह परम पुण्यमय और पवित्र है। देवता और असुर दोनों ही उसका सेवन करते हैं। अमित तेजस्वी अर्जुन ने वहाँ भी अपना आगमन देखने के लिये उत्सुक हुए हम लोगों के साथ संकेतपूर्वक यह प्रतिज्ञा की थी कि मैं अस्त्रविद्या का अध्ययन करने के लिये पांच वर्षों तक देवलोक में निवास करूंगा। शुत्रुओं का दमन करने वाले गाण्डीवधारी अर्जुन अस्त्रविद्या प्राप्त करके पुनः देवलोक से इस मनुष्यलोक में आने वाले हैं। हम लोग शीघ्र ही उनसे मिलेंगे', ऐसा कहकर पाण्डुनन्दन युधिष्ठिर ने सब ब्राह्मणों को आमंत्रित किया और उन तपस्वियों के सामने उन्हें बुला भेजने का कारण बताया। उन कठोर तपस्वियों को प्रसन्न करके कुन्तीकुमारों ने उनकी परिक्रमा की। तब उन ब्राह्मणों ने कुशल-मंगल के साथ उन सबके अभीष्ट मनोरथ की पूर्ति का अनुमोदन किया और कहा- 'भरतश्रेष्ठ! आज का यह क्लेश शीघ्र ही सुखद भविष्‍य के रूप में परिणत हो जायेगा। धर्मज्ञ! तुम क्षत्रिय धर्म के अनुसार इस संकट के पार होकर सारी पृथ्वी का पालन करोगे।' राजा युधिष्ठिर ने उन तपस्वी ब्राह्मणों का यह आशीर्वाद शिरोधार्य किया और वे परंतप नरेश उन ब्राह्मणों तथा भाइयों के साथ वहां से प्रस्थित हुए। घटोत्कच आदि राक्षस भी उनकी सेवा के लिये पीछे-पीछे चले। राजा युधिष्ठिर महर्षि लोमश के द्वारा सर्वथा सुरक्षित थे।
उत्‍तम व्रत का पालन करने वाले वे महातेजस्वी भूपाल कहीं तो भाइयों सहित पैदल चलते और कहीं राक्षस लोग उन्हें पीठ पर बैठाकर ले जाते थे। इस प्रकार वे अनेक स्थानों में गये।। तदनन्तर राजा युधिष्ठिर अनेक क्लेशों का चिन्तन करते हुए सिंह, व्याघ्र और हाथियों से भरी हुई उत्‍तर दिशा की ओर चल दिये। कैलास, मैनाक पर्वत, गन्धमादन की घाटियों और श्वेत (हिमालय) पर्वत का दर्शन करते हुए उन्होंने पर्वतमालाओं के ऊपर-ऊपर बहुत-सी कल्याणमयी सरिताएं देखीं तथा सहत्रवें दिन वे हिमालय के एक पावन पृष्ठभाग पर जा पहुँचे। राजन्! यहाँ पाण्डवों ने गन्धमादन पर्वत का निकट से दर्शन किया। हिमालय का वह पावन पृष्ठभाग नाना प्रकार के वृक्षों और लताओं से आवृत्त था। वहाँ जल के आवर्तों से सींचकर उत्पन्न हुए फूल वाले वृक्षों से घिरा हुआ वृषपर्वा का परम पवित्र आश्रम था। शत्रुदमन पाण्डवों ने उन धर्मात्मा राजर्षि वृषपर्वा के पास जाकर क्लेशरहित हो उन्हें प्रणाम किया।
उन राजर्षि ने भरतकुलभूषण पाण्डवों का पुत्र के समान अभिनन्दन किया और उनसे सम्मानित होकर वे शत्रुदमन पाण्डव वहाँ सात रात ठहरे रहे। आठवें दिन उन विश्वविख्यात राजर्षि वृषपर्वा की आज्ञा ले उन्होंने वहाँ से प्रस्थान करने का विचार किया। अपने साथ आये हुए ब्राह्मणों को उन्होंने एक-एक करके वृषपर्वा के यहाँ धरोहर की भाँति सौंपा। उन सबका पाण्डवों ने समय-समय पर सगे बन्धु की भाँति सत्कार किया था। ब्राह्मणों को सौंपने के पश्चात् पाण्डवों ने अपनी शेष सामग्री भी उन्हीं महामना को दे दी। तदनन्तर पाण्डवों ने वृषपर्वा के ही आश्रम में अपने यज्ञपात्र तथा रत्नमय आभूषण भी रख दिये।

वृषपर्वा भूत और भविष्‍य के ज्ञाता, कार्यकुशल और सम्पूर्ण धर्मों के मर्मज्ञ थे। उन धर्मज्ञ नरेश ने भरतश्रेष्ठ पाण्डवों को पुत्र की भाँति उपदेश दिया। उनकी आज्ञा पाकर महामना पाण्डव उत्‍तर दिशा की ओर चले। उस समय उनके प्रस्थान करने पर महातेजस्वी राजर्षि वृषपर्वा ने पाण्डवों को (उस देश के जानकर अन्य) ब्राह्मणों के सुपुर्द कर दिया और कुछ दूर पीछे-पीछे जाकर उन कुन्तीकुमार को आशीर्वाद देकर प्रसन्न किया। तत्पश्चात् उन्हें रास्ता बताकर वृषपर्वा लौट आये। फिर सत्यपराक्रमी कुन्तीनन्दन युधिष्ठिर अपने भाइयों के साथ पैदल ही (वृषपर्वा के बताये हुए मार्ग पर) चले, जो अनेक जाति के मृगों के झुडों से भरा हुआ था। वे सभी पाण्डव नाना प्रकार के वृक्षों से हरे-भरे पर्वतीय शिखरों पर डेरा डालते हुए चौथे दिन श्वेत (हिमालय) पर्वत पर जा पहुँचे, जो महामेघ के समान शोभा पाता था।
वह सुन्दर शैल शीतल सलिलराशि से सम्पन्न था और मणि, सुवर्ण, रजत तथा शिलाखण्डों का समुदाय रूप था। हिमालय का वह रमणीय प्रदेश अनेकानेक कन्दराओं और निर्झरों से सुशोभित शिलाखण्डों के कारण दुर्गम तथा लताओं और वृक्षों से व्याप्त था। पाण्डव वृषपर्वा के बताये हुए मार्ग का आश्रय ले नाना प्रकार के वृक्षों का अवलोकन करते हुए अपने अभीष्ट स्थान की ओर अग्रसर हो रहे थे। उस पर्वत के ऊपर बहुत-सी अत्यन्त दुर्गम गुफाएं थीं और अनेक दुर्गम्य प्रदेश थे। पाण्डव उन सबको सुखपूर्वक लांघकर आगे बढ़ गये। पुरोहित धौम्य, द्रौपदी, चारों पाण्डव तथा महर्षि लोमश-ये सब लोग एक साथ चल रहे थे। कोई पीछे नहीं छूटता था। आगे बढ़ते हुए वे महाभाग पाण्डव पुण्यमय माल्यवान् नामक महान् पर्वत पर जा पहुँचे; जो अनेक प्रकार के वृक्षों और लताओं से सुशोभित तथा अत्यन्त मनोरम था। वहाँ मृगों के झुंड विचरते और भाँति-भाँति के पक्षी कलरव कर रहे थे।
बहुत-से वानर भी उस पर्वत का सेवन करते थे। उसके शिखर पर कमलमण्डित सरोवर, छोटे-छोटे जलकुण्ड और विशाल वन थे। वहां से उन्हें गन्धमादन पर्वत दिखायी दिया, जो किम्पुरुषों का निवास स्थान है। सिद्ध और चारण उसका सेवन करते हैं। उसे देखकर पाण्डवों का रोम-रोम हर्ष से खिल उठा। उस पर्वत पर विद्याधर विहार करते थे। किन्नरियां क्रीड़ा करती थीं। झुड-के-झुंड हाथी, सिंह और व्याघ्र निवास करते थे। शरभों के सिंहनाद से वह पर्वत गूंजता रहता था। नाना प्रकार के मृग वहाँ निवास करते थे। गन्धमादन पर्वत का वह वन नन्दनवन के समान मन और हृदय को आनन्द देने वाला था। वे वीर पाण्डुकुमार बड़े प्रसन्न होकर क्रमश: उस सुन्दर कानन में प्रविष्ट हुए, जो सबको शरण देने वाला था।
उनके साथ द्रौपदी तथा पूर्वाक्त महामना ब्राह्मण भी थे। वे सब लोग विहंगों के मुख से निकले हुए अत्यन्त मधुर सुन्दर, श्रवण-सुखद मादक एवं मोदजनक शुभ शब्द सुनते हुए तथा सभी ऋतुओं के पुष्पों और फलों से सुशोभित एवं उनके भार से झुके वृक्षों को देखते हुए आगे बढ़ रहे थे। आम, आमड़ा, भव्य नारियल, तेंदु, मुंजातक, अंजीर, अनार, नीबू, कटहल, लकुच (बड़हर), मोच (केला), खजूर, अम्लवेंत, पारावत, क्षौंद्र, सुन्दर कदम्ब, बेल, कैथ, जामुन, गम्भारी, बेर, पाकड़, गूलर, बरगद, पीपल, पिंड खजूर, भिलावा, आवंला, हर्रै, बहेड़ा, करौंदा तथा बड़े-बड़े फल वाले तिंदुक-ये और दूसरे भी नाना प्रकार के वृक्ष गन्धमादन के शिखरों पर लहलहा रहे थे, जो अमृत के समान स्वादिष्ट फलों से लदे हुए थे। (इन सबको देखते हुए पाण्डव लोग आगे बढ़ने लगे।) इसी प्रकार चम्पा, अशोक, केतकी, बकुल (मौलशिरी), पुन्नाग (सुल्ताना चंपा), सप्तवर्ण (छितवन), कुबेर, केवड़ा, पाटल (पाड़रि या गुलाब) कुटज, सुन्दर मन्दार, इन्दीवर (नीलकमल), पारिजात, कोविदार, देवदारु, शाल, ताल, तमाल, पिप्पल, हिंगुक (हींग का वृक्ष), सेमल, पलाश, अशोक, शीशम तथा सरल आदि वृक्षों को देखते हुए पाण्डव लोग अग्रसर हो रहे थे।

इन वृक्षों पर निवास करने वाले चकोर, मोर, भृगंराज, तोते, कोयल, कलविंक (गौरैया-चिड़िया), हारीत (हारिल), चकवा, प्रियक, चातक तथा दूसरे नाना प्रकार के पक्षी, श्रवणसुखद मधुर शब्द बोल रहे थे। वहाँ चारों और जलचर जन्तुओं से भरे हुए मनोहर सरोवर दृष्टिगोचर होते थे। जिनमें कुमुद, पुण्डरीक, कोकनद, उत्पल, कल्हार और कमल सब ओर व्याप्त थे। कदम्ब, चक्रवाक, कुरर, जलकुक्कुट, कारण्डव, प्लव, हंस, बक, मग्दु तथा अन्य कितने ही जलचर पक्षी कमलों के मकरन्द का पान करके मद से मतवाले ओर हर्ष से मुग्ध हुए उन सरोवरों में सब ओर फैले थे। कमलों से भरे हुए तालाबों में मीठे स्वर से बोलने वाले भ्रमरों के शब्द गूंज रहे थे। वे भ्रमर कमल के भीतर से निकली हुई रज तथा केसरों के लाल रंग में रंगे से जान पड़ते थे। इस प्रकार वे नरश्रेष्ठ गन्धमादन के शिखरों पर पद्मषण्डमण्डित तालाबों को सब ओर देखते हुए आगे बढ़ रहे थे।
वहाँ लता-मण्डपों में मोरिनियों के साथ नाचते हुए मोर दिखायी देते थे। जो मेघों की मृदंगतुल्य गम्भीर गर्जना सुनकर उद्दाम काम से अत्यन्त उन्मत्त हो रहे थे। वे अपनी मधुर केकाध्वनि का विस्तार करके मीठे स्वर में संगीत की रचना करते थे और अपनी विचित्र पांखें फैलाकर विलासयुक्त मदालस भाव से वनविहार के लिये उत्सुक हो प्रसन्नता के साथ नाच रहे थे। कुछ मोर लतावल्लरियों से व्याप्त कुटज वृक्षों के कुओं में स्थित हो अपनी पत्नी प्यारी मोरिनियों के साथ रमण करते थे और कुछ कुटजों की डालियों पर मदमत्त होकर बैठे थे तथा अपनी सुन्दर पांखों के घटाटोप से युक्त हो मुकुट के समान जान पड़ते थे। कितने ही सुन्दर मोर वृक्षों के कोटरों में बैठे थे। पाण्डवों ने उन सबको देखा। पर्वतों के शिखरों पर अधिकाधिक संख्या में सुनहरे कुसुमों से सुशोभित सुन्दर शेफालिका[1] के पौधे दिखायी देते थे, जो कामदेव के तोमर नामक बाण से प्रतीत होते थे। खिले हुए कनेर के फूल उत्‍तम कर्णपूर के समान प्रतीत होते थे।
इसी प्रकार वन-श्रेणियों में विकसित कुरबक नामक वृक्ष भी उन्होंने देखे, जो कामासक्त पुरुषों को उत्कण्ठित करने वाले कामदेव के बाण-समूहों के समान जान पड़ते थे। इसी प्रकार उन्हें तिलक के वृक्ष दृष्टिगोचर हुए, जो वनश्रेणियों के ललाट में रचित सुन्दर तिलक के समान शोभा पा रहे थे। कहीं मनोहर मंजरियों से विभूषित मनोरम आम्र वृक्ष दीख पड़ते थे, जो कामदेव के बाणों की सी आकृति धारण करते थे। उनकी डालियों पर भौंरों की भीड़ गूंजती रहती थी। उन पर्वतों के शिखरों पर कितने ही ऐसे वृक्ष थे, जिनमें सुवर्ण के समान सुंदर पुष्प खिले थे। कुछ वृक्षों के पुष्प देखने में दावानल का भ्रम उत्पन्न करते थे। किन्हीं वृक्षों के फूल लाल, काले तथा वैदूर्य-मणि के सदृश्य धूमिल थे। इस प्रकार पर्वतीय शिखरों पर विभिन्न प्रकार के पुष्पों से विभूषित वृक्ष बड़ी शोभा पा रहे थे।
इसी तरह शाल, तमाल, पाटल और बकुल आदि वृक्ष उन शैल-शिखरों पर धारण की हुई माला की भाँति शोभा पा रहे थे। पाण्डवों ने पर्वतीय शिखरों पर बहुत-से ऐसे सरोवर देखे, जो निर्मल स्फटिक मणि के समान सुशोभित थे। उनमें सफेद पांख वाले पक्षी कलहंस आदि विचरते तथा सारस कलरव करते थे। कमल और उत्पल पुष्पों से संयुक्त उन सरोवर में सुखद एवं शीतल जल भरा थ। इस प्रकार वे वीर पाण्डव चारों ओर सुगन्धित पुष्पमालाएं, सरस, फल, मनोहर सरोवर और मनोरम वृक्षावलियों को क्रमश: देखते हुए गन्धमादन पर्वत के वन में प्रविष्ट हुए। वहाँ पहुँचने पर उन सबकी आंखे आश्चर्य से खिल उठीं। उस समय कमल, उत्पल, कहार और पुण्डरीक की सुन्दर गन्ध लिये मन्द मधुर वायु उस वन में मानो उन्हें व्यंजन डुलाती थी। तदनन्तर युधिष्ठिर ने भीमसेन से प्रसन्नतापूर्ण यह बात कही- 'भीम! यह गन्धमादन-कानन कितना सुन्दर और कैसा अद्भुत है?'

इस मनोरम वन के वृक्ष और नाना प्रकार की लताएं दिव्य हैं। इन सब में पत्र, पुष्प और फलों की बहुतायत है। ये सभी वृक्ष फूलों से लदे हैं। कोकिल-कुल से अलंकृत हैं। इस वन में कोई भी वृक्ष ऐसे नहीं हैं, जिनमें कांटे हों और जो खिले न हों। गन्धमादन के शिखरों पर जितने वृक्ष हैं, उन सब के पत्र और फल चिकने हैं। सभी भ्रमरों के मधुर गुंजावर से मनोहर जान पड़ते हैं। यहां के सरोवर में कमल खिले हुए हैं। देखो, हथिनियों सहित हाथी इन तालाबों में घुसकर इन्हें मथे डालते हैं और इस दूसरी पुष्करिणा पर दृष्टिपात करो, जो कमल और उत्पल की मालाओं से अलंकृत है। यह कमलमालाधारिणी साक्षात् दूसरी लक्ष्मी के समान मानो साकार विग्रह धारण करके प्रकट हुई है। गन्धमादन इस उत्‍तम वन में नाना प्रकार के कुसुमों की सुगन्ध से सुवासित ये छोटी-छोटी वनश्रेणियों भ्रमरों के गीतों से मुखरित हो कैसी शोभा पा रही हैं? भीमसेन! देखो, यहां के सुन्दर प्रदेशों में चारों ओर देवताओं की क्रीड़ास्थली है।
वकोदर! हम लोग ऐसे स्थान पर आ गये हैं, जो मानवों के लिये अगम्य है। जान पड़ता है, हम सिद्ध हो गये हैं। कुन्तीनन्दन! गन्धमादन के शिखरों पर ये फूलों से भरे हुए उत्‍तम वृक्ष इन पुष्पित लताओं से अलंकृत होकर कैसी शोभा पा रहे हैं? भीम! इन पर्वत-शिखरों पर मोरिनियों के साथ विचरते बोलते हुए मोरों का यह मधुर केकारव तो सुनो। ये चकोर, शतपत्र, मदोन्मत्त कोकिल और सारिका आदि पक्षी इन पुष्पण्डित विशाल वृक्षों की ओर कैसे उड़े जा रहे हैं? पार्थ! वृक्षों की ऊँची शिखाओं पर बैठे हुए लाल, गुलाबी और पीले रंग के चकोर पक्षी एक-दूसरे की ओर देख रहे हैं। उधर हरी और लाल घासों के समीप पर्वतीय झरनों के पास सारस दिखायी देते हैं। भृंगराज, उपचक्र (चक्रवाक) और लोहपृष्ठ (कंक) नामक पक्षी ऐसी मीठी बोली बोलते हैं, जो समस्त प्राणियों के मन को मोह लेती है। इधर देखो, ये कमल के समान कान्ति वाले गजराज, जिनके चार दांत शोभा पा रहे हैं, हथिनियों के साथ आकर वैदूर्य मणि के समान सुशोभित इस महान् सरोवर को मथे डालते हैं।
अनेक झरनों से जल की धाराएं गिर रहीं हैं। जिनकी ऊँचाई कई ताड़ के बराबर है और ये पर्वतों के सर्वोच्च शिखर से नीचे गिरती हैं। नाना प्रकार के रजतमय धातु इस महान पर्वत की शोभा बढ़ा रहे हैं। इनमें से कुछ तो अपनी प्रभाओं से भगवान भास्कर के समान प्रकाशित होते हैं और कुछ शरद ऋतु के श्वेत बादलों के समान सुशोभित हो रहे हैं। कहीं काजल के समान काले और सुवर्ण के समान पीले रंग के धातु दीख पड़ते हैं। कहीं हरिताल सम्बन्धी धातु हैं और कहीं हिंगुल सम्बन्धी। कहीं मैनसिल की गुफाएं हैं, जो संध्याकालीन लाल बादलों के समान जान पड़ती हैं। कहीं गेरु नामक धातु हैं, जिनकी कान्ति लाल खरगोश के समान दिखायी देती है। कोई धातु श्वेत बादलों के समान हैं, तो कोई काले मेघों के समान। कोई प्रातःकाल के सूर्य की भाँति लाल रंग के हैं। ये नाना प्रकार की परम कांतिमान् धातु समूचे शैल की शोभा बढ़ाती है। पार्थ! जिस प्रकार वृषपर्वा ने कहा था, उसी प्रकर इन पर्वतीय शिखरों पर अपनी प्रेयसी अप्सराओं तथा किम्पुरुषों के साथ गन्धर्व दृष्टिगोचर होते हैं।
भीमसेन! यहाँ सम ताल से गाते हुए गीतों तथा मंत्रों का विविध स्वर सुनायी पड़ता है, जो सम्पूर्ण भूतों के चित्त को आकर्षित करने वाला है। यह परम पवित्र एवं कल्याणमयी देवनदी महागंगा है, इनका दर्शन करो। यहाँ हंसों के समुदाय निवास करते हैं तथा ऋषि एवं किन्नरगण सदा इन (गंगाजी) का सेवन करते हैं। शत्रुदमन भीम! भाँति-भाँति के धातुओं, नदियों, किन्नरों, मृगों, पक्षियों, गन्धर्वों, अप्सराओं, मनोरम काननों तथा सौ मस्तक वाले भाँति-भाँति के सर्पों से सम्पन्न इस पर्वतराज का दर्शन करो'।
वैशम्पायन जी कहते हैं- इस प्रकार वे शूरवीर पाण्डव हर्षपूर्ण हृदय से अपने परम उत्‍तम लक्ष्य स्थान को पहुँच गये। गिरिराज गन्धमादन का दर्शन करने से उन्हें तृप्ति नहीं होती थी। तदनन्तर परंतप पाण्डवों ने पुष्पमालाओं तथा फलवान वृक्षों से सम्पन्न राजर्षि आर्ष्टिषेण का आश्रम देखा। फिर वे कठोर तपस्वी दुर्बलकाय तथा नस-नाड़ियों से ही व्याप्त राजर्षि आर्ष्टिषेण के समीप गये, जो सम्पूर्ण धर्मों के पारगंत विद्वान् थे।

वैशम्पायन जी कहते हैं- जनमेजय! राजर्षि आर्ष्टिषेण ने तपस्या द्वारा अपने सारे पाप दग्ध कर दिये थे। राजा युधिष्ठिर ने उनके पास जाकर बड़ी प्रसन्नता के साथ अपना नाम बताते हुए उनके चरणों में मस्तक रखकर प्रणाम किया। तदनन्तर द्रौपदी, भीमसेन और परम तेजस्वी नकुल-सहदेव -ये सभी मस्तक झुकाकर उन राजर्षि को चारों ओर से घेरकर खड़े हो गये। उसी प्रकार पाण्डवों के पुरोहित धर्मज्ञ धौम्य जी कठोर व्रत का पालन करने वाले राजर्षि आर्ष्टिषेण के पास यथोचित शिष्टाचार के साथ उपस्थित हुए। उन धर्मज्ञ मुनि आर्ष्टिषेण ने अपनी दिव्यदृष्टि से कुरुश्रेष्ठ पाण्डवों को जान लिया और कहा- 'आप सब लोग बैठें।' महातपस्वी आर्ष्टिषेण ने भाइयों सहित कुरुश्रेष्ठ युधिष्ठिर का यथोचित आदर-सत्कार किया और जब वे बैठ गये, तब उनसे कुशल-समाचार पूछा- 'कुन्तीनन्दन! कभी झूठ की ओर तो तुम्हारा मन नहीं जाता? तुम धर्म में लगे रहते हो न? माता-पिता के प्रति जो तुम्हारी सेवावृत्ति होनी चाहिये, वह है न? उसमें शिथिलता तो नहीं आयी है? क्या तुमने समस्त गुरुजनों, बड़े-बूढ़ों और विद्वानों का सदा समादर किया है?
पार्थ! कभी पाप कर्मों में तो तुम्हारी रुचि नहीं होती है? कुरुश्रेष्ठ! क्या तुम अपने उपकारी को उसके उपकार का यथोचित बदला देना जानते हो? क्या तुम्हें अपना अपकार करने वाले मनुष्य की उपेक्षा कर देने की कला का ज्ञान है? तुम अपनी बड़ाई तो नहीं करते? क्या तुमसे यथायोग्य सम्मानित होकर साधुपुरुष तुम पर प्रसन्न रहते हैं? क्या तुम वन में रहते हुए भी सदा धर्म का ही अनुसरण करते हो? पार्थ! तुम्हारे आचार-व्यवहार से पुरोहित धौम्य जी को क्लेश तो नहीं पहुँचता है? कुन्तीनन्दन! क्या तुम दान, धर्म, तप, शौच, सरलता और क्षमा आदि के द्वारा अपने बाप-दादों के आचार-व्यवहार का अनुसरण करते हो?
पाण्डुनन्दन! प्राचीन राजर्षि जिस मार्ग से गये हैं, उसी पर तुम भी चलते हो न? कहते हैं, जब-जब अपने-अपने कुल में पुत्र अथवा नाती का जन्म होता है, तब-तब पितृलोक में रहने वाले पितर शोकमग्न होते हैं और हंसते भी हैं। शोक तो उन्हें यह सोचकर होता है कि 'क्या हमें इसके पाप में हिस्सा बंटाना पड़ेगा?' और हंसते इसलिये हैं कि 'क्या हमें इसके पुण्य का कुछ भाग मिलेगा? यदि ऐसा हो तो बड़ा अच्छी बात हैं'। 'पार्थ! जिसके द्वारा पिता, माता, अग्नि, गुरु और आत्मा-इन पांचों का आदर होता है, वह यह लोक और परलोक दोनों को जीत लेता है'।
युधिष्ठिर ने कहा- 'भगवन्! आर्यचरण! आपने मुझे यह धर्म का निचोड़ बताया है। मैं अपनी शक्ति के अनुसार यथोचित रीति से विधिपूर्वक इसका पालन करता हूँ।' आर्ष्टिषेण बोले- पार्थ! पर्वों की संधिवेला में (पूर्णिमा तथा प्रतिपदा की संधि में) बहुत-से ऋषिगण आकाशमार्ग से उड़ते हुए आते हैं और इस श्रेष्ठ पर्वत का सेवन करते हैं। उनमें से कितने तो केवल जल पीकर जीवन-निर्वाह करते हैं और कितने केवल वायु पीकर रहते हैं। राजन! कितने ही किम्पुरुष जाति के कामी अपनी कामिनियों के साथ परस्पर अनुरक्तभाव से यहाँ क्रीड़ा के लिये आते हैं, और पर्वत के शिखरों पर घूमते दिखायी देते हैं। कुन्तीकुमार! गन्धर्वों और अप्सराओं के बहुत-से गुण यहाँ देखने में आते हैं, उनमें से कितने ही स्वच्छ वस्त्र धारण करते हैं और कितने ही रेशमी वस्त्रों से सुशोभित होते हैं। विद्याधरों के गण भी सुन्दर फूलों के हार पहने अत्यन्त मनोहर दिखायी देते हैं, इनके सिवा बड़े-बड़े नागगण, सुपर्णजातीय पक्षी तथा सर्प आदि भी दृष्टिगोचर होते हैं।'

पर्वों की संधि-वेला में इस पर्वत के ऊपर भेरी, पणव, शंख और मृदंगों की ध्वनि सुनायी देती है। भरतकुलभूषण पाण्डवो! तुम्हें यहीं रहकर वह सब कुछ देखना या सुनना चाहिये। वहाँ पर्वत के ऊपर जाने का विचार तुम्हें किसी प्रकार भी नहीं करना चाहिये। भरतश्रेष्ठ! इससे आगे जाना असम्भव है। वहाँ देवताओं की विहार स्थली है। वहाँ मनुष्यों की गति नहीं हो सकती। भारत! यहाँ थोड़ी-सी भी चपलता करने वाले मनुष्य से सब प्राणी द्वेष करते हैं तथा राक्षस लोग उस पर प्रहार कर बैठते हैं।
युधिष्ठिर! इस कैलास के शिखर को लांघ जाने पर परम सिद्ध देवर्षियों की गति प्रकाशित होती है। शत्रुसूदन पार्थ! चपलतावश इससे आगे के मार्ग पर जाने वाले मनुष्य को राक्षसगण लोहे के शूल आदि से मारते हैं। तात! पर्वों की संधि के समय यहाँ मनुष्यों पर सवार होने वाले कुबेर अप्सराओं से घिरकर अपने अतुल वैभव के साथ दिखायी देते हैं। यक्षों तथा राक्षसों के अधिपति कुबेर जब इस कैलाश शिखर पर विराजमान होते हैं, उस समय उदित हुए सूर्य की भाँति शोभा पाते हैं।
उस अवसर पर सब प्राणी उनका दर्शन करते हैं। भरतश्रेष्ठ! पर्वत का यह शिखर देवताओं, दानवों, सिद्धों तथा कुबेर का क्रीड़ा-कानन है। तात! पर्व-संधि के समय गन्धमादन पर्वत पर कुबेर की सेवा में उपस्थित हुए तुम्बुरु गन्धर्व के सामगान का स्वर स्पष्ट सुनायी पड़ता है। तात युधिष्ठिर! इस प्रकार पर्वसंधि काल में सब प्राणी यहाँ अनेक बार ऐसे-ऐसे अद्भुत दृश्यों का दर्शन करते हैं।
श्रेष्ठ पाण्डवों! जब तक तुम्हारी अर्जुन से भेंट न हो, तब तक मुनियों के भोजन करने योग्य सरस फलों का उपभोग करते हुए तुम सब लोग यहाँ (सानन्द) निवास करो। तात! यहाँ आने वाले लोगों को किसी प्रकार चपल नहीं होना चाहिये। तुम यहाँ अपनी इच्छा के अनुसार रहकर और श्रद्धा के अनुसार घूम-फिरकर लौट जाओगे और शस्त्रों द्वारा जीती हुई पृथ्वी का पालन करोगे।'

जनमेजय ने पूछा- ब्रह्मन्! गन्धमादन पर्वत पर आर्ष्टिषेण के आश्रम में मेरे समस्त पूर्वपितामह दिव्य पराक्रमी महामना पाण्डव कितने समय तक रहे? वे सभी महान् पराक्रमी और अत्यन्त बल-पौरुष से सम्पन्न थे। वहाँ रहकर उन्होंने क्या किया? साधुशिरोमणे! वहाँ निवास करते समय विश्वविख्यात वीर महामना पाण्डवों के भोज्य पदार्थ क्या थे? यह बतानेकी कृपा करें। आप मुझसे भीमसेन का पराक्रम विस्तारपूर्वक बतावें। उन महाबाहु ने हिमालय पर्वत के शिखर पर रहते समय कौन-कौन-सा कार्य किया था? द्विजश्रेष्ठ! उनका यक्षों के साथ फिर कोई युद्ध हुआ था या नहीं? क्या कुबेर के साथ कभी उनकी भेंट हुई थीं? क्योंकि आर्ष्टिषेण ने जैसा बताया था, उसके अनुसार वहाँ कुबेर अवश्य आते रहे होंगे। तपोधन! मैं यह सब विस्तार के साथ सुनना चाहता हूं; क्योंकि पाण्डवों का चरित्र सुनने से मुझे तृप्ति नहीं होती।
वैशम्यान जी ने कहा- राजन्! अप्रतिम तेजस्वी आर्ष्टिषेण का यह अपने लिये हितकर वचन सुनकर भरतकुलभूषण पाण्डवों ने सदा उनके आदेश का उसी प्रकार पालन किया। वे हिमालय के शिखर पर निवास करते हुए मुनियों के खाने योग्य सरस फलों का और नाना प्रकार के पवित्र (बिना हिंसा के प्राप्त) मधु का भी भोजन करते थे। इस प्रकार भरतश्रेष्ठ पाण्डव वहाँ निवास करते थे। वहाँ निवास करते हुए उनका पांचवां वर्ष बीत गया। उन दिनों वे लोमश जी की कही हुई नाना प्रकार की कथाएं सुना करते थे। राजन्! घटोत्कच यह कहकर कि 'मैं आवश्यकता के समय स्वयं उपस्थित हो जाऊंगा', सब राक्षसों के साथ पहले ही चला गया था। आर्ष्टिषेण के आश्रम में रहकर अत्यन्त अद्भुत दृश्यों का अवलोकन करते हुए महामना पाण्डवों के अनेक मास व्यतीत हो गये। वहाँ रहकर क्रीड़ा-विहार करते हुए उन पाण्डवों से महाभाग मुनि और चारण बहुत प्रसन्न थे। उनका अन्तःकरण शुद्ध था और वे संयम-नियम के साथ उत्‍तम व्रत का पालन करने वाले थे।
एक दिन वे सभी पाण्डवों से मिलने के लिये आये। भरतशिरोमणि पाण्डवों ने उनके साथ दिव्य चर्चाएं कीं। तदनन्तर कुछ दिनों के बाद एक महान् जलाशय में निवास करने वाले महानाग ऋद्धिमान् को गरुड़ ने सहसा झपट्टा मारकर पकड़ लिया। उस समय वह महान् पर्वत हिलने लगा। बड़े-बड़े वृक्ष मिट्टी में मिल गये। वहां के समस्त प्राणियों तथा पाण्डवों ने उस अद्भुत घटना को प्रत्यक्ष देखा। तत्पश्चात् उस उत्‍तम पर्वत के शिखर से पाण्डवों की ओर हवा का एक झोंका आया, जिसने वहाँ सब प्रकार के सुगन्धित पुष्पों की बनी हुई बहुत-सी सुन्दर मालाएं लाकर बिखेर दीं। पाण्डवों ने अपने सुहृदों के साथ जाकर उन मालाओं में गूँथे हुए दिव्य पुष्प देखे, जो पाँच रंग के थे। यशस्विनी द्रौपदी ने भी उन पुष्पों को देखा। तदनन्तर उसने समय पाकर पर्वत के एकान्त प्रदेश में सुखपूर्वक बैठे हुए महाबाहु भीमसेन से कहा- 'भरतश्रेष्ठ! गरुड़ के पंख से उठी हुई वायु के वेग से उस दिन उस महान् पर्वत से जो पांच रंग के फूल अश्वरथा नदी के तट पर गिराये गये थे, उन्हें सब प्राणियों ने प्रत्यक्ष देखा। मुझे याद है, खाण्डव वन में तुम्हारे महामना भाई सत्यप्रतिज्ञ अर्जुन ने गन्धर्वों, नागों, राक्षसों तथा देवराज इन्द्र को भी युद्ध में आगे बढ़ने से रोक दिया था। बहुत-से भयंकर मायावी राक्षस उनके हाथों मारे गये और उन्होंने गाण्डीव नामक धनुष भी प्राप्त कर लिया। आर्यपुत्र! तुम्हारा पराक्रम भी इन्द्र के ही समान है। तुम्हारा तेज और बाहुबल भी महान् है। वह दूसरों के लिये दुःसह एवं दुर्धर्ष है। भीमसेन! मैं चाहती हूँ कि तुम्हारे बाहुबल के वेग से थर्राकर सम्पूर्ण राक्षस इस पर्वत को छोड़ दें और दसों दिशाओं की शरण लें। तत्पश्चात् विचित्र मालाधारी एवं शिवस्वरूप इस उत्‍तम शैल शिखर को तुम्हारे सब सुहृद् भय और मोह से रहित होकर देखें। भीम! दीर्घकाल से मैं अपने मन में यही सोच ही रही हूँ। मैं तुम्हारे बाहुबल से सुरक्षित हो इस शैल शिखर का दर्शन करना चाहती हूँ।'

द्रौपदी की यह बात सुनकर परंतप महाबाहु भीमसेन ने इसे अपने ऊपर आक्षेप हुआ-सा समझा। जैसे अच्छा बैल अपने ऊपर चाबुक की मार नहीं सह सकता, उसी प्रकार यह आक्षेप उनसे नहीं सहा गया। उनकी चाल श्रेष्ठ सिंह के समान थी। वे सुन्दर, उदार और कनक के समान कान्तिमान् थे। पाण्डुनन्दन भीम मनस्वी, बलवान्, अभिमानी, मानी और शूरवीर थे। उनकी आंखें लाल थीं। दोनों कंधे हष्ट-पुष्ट थे। उनका पराक्रम मतवाले गजराज के समान था। दांत सिंह की दाढ़ों की समानता करते थे। कंधे विशाल थे। वे शालवृक्ष की भाँति ऊँचे जान पड़ते थे। उनका हृदय महान् था, सभी अंग मनोहर जान पड़ते थे, ग्रीवा शंख के समान थी और भुजाएं बड़ी-बड़ी थीं। वे सुवर्ण की पीठ वाले धनुष, खड्ग तथा तरकस पर बार-बार हाथ फरते थे। बलवान् भीमसेन मदोन्मत्त सिंह और मद की धारा बहाने वाले गजराज की भाँति भय और मोह से रहित हो उस पर्वत पर चढ़ने लगे।
मदवर्षी कुंजर और मृगराज की भाँति आते हुए धनुष-बाणधारी भीमसेन को उस समय सब भूतों ने देखा। पाण्डुनन्दन भीम गदा हाथ में लेकर द्रौपदी का हर्ष बढ़ाते हुए भय और घबराहट छोड़कर उस पर्वतराज पर चढ़ गये। वायुपुत्र कुन्तीकुमार भीमसेन को कभी ग्लानि, कातरता, व्याकुलता और मत्सरता आदि भाव नहीं छूते थे। वह पर्वत ऊँची-नीची भूमियों से युक्त और देखने में भयंकर थे। उसकी ऊँचाई कई ताड़ों के बराबर थी और उस पर चढ़ने के लिये एक ही मार्ग था, तो भी महाबली भीमसेन उसके शिखर पर चढ़ गये। पर्वत के शिखर पर आरूढ़ हो महाबली भीम किन्नर, महानाग, मुनि, गन्धर्व तथा राक्षसों का हर्ष बढ़ाने लगे। तदनन्तर भरतश्रेष्ठ भीमसेन ने कुबेर का निवास स्थान देखा, जो सुवर्ण और स्फटिक मणि के बने हुए भवनों से विभूषित था। उसके चारों ओर सोने की चहारदीवारी बनी थी। उसमें सब प्रकार के रत्न जड़े होने से उनकी प्रभा फैलती रहती थी। चहारदीवारी के सब ओर सुन्दर बगीचे थे। उस चहारदीवारी की ऊँचाई पर्वत से भी अधिक थी। बहुत से भवनों और अट्टालिकाओं से उसकी बड़ी शोभा हो रही थी। द्वार, तोरण (गोपुर), बुर्ज और ध्वज समुदाय उसकी शोभा बढ़ा रहे थे। उस भवन में सब ओर कितनी ही विलासिनी अप्सराएं नृत्य कर रही थीं और हवा से फहराती हुई पताकाएं उस भवन का अलंकार बनी हुई थीं।
अपनी तिरछी की हुई बाहु से धनुष की नोक को स्थिर करके भीमसेन उस धनाध्यक्ष कुबेर के नगर को बड़े खेद के साथ देख रहे थे। गन्धमादन से उठी हुई वायु सम्पूर्ण सुगन्ध की राशि लेकर समस्त प्राणियों को आनन्दित करती हुई सुखद मन्द गति से बह रही थी। वहाँ के अत्यन्त शोभाशाली विविध वृक्ष नाना प्रकार की कान्ति से प्रकाशित हो रहे थे। उनकी मंजरियां विचित्र दिखायी देती थीं। वे सब-के-सब अद्भुत ओर अकथनीय जान पड़ते थे। भरतश्रेष्ठ भीम ने राक्षसराज कुबेर के उस स्थान को रत्नों के समुदाय से सुशोभित तथा विचित्र मालाओं से विभूषित देखा। उनके हाथ में गदा, खड्ग और धनुष शोभा पा रहे थे। उन्होंने अपने जीवन का मोह सर्वथा छोड़ दिया था। वे महाबाहु भीमसेन वहाँ पर्वत की भाँति अविचल भाव से कुछ देर खड़े रहे। तत्पश्चात् उन्होंने बड़े जोर से शंख बजाया, जिसकी आवाज शत्रुओं के रोंगटे खड़े कर देने वाली थी। फिर धनुष की टंकार करके समस्त प्राणियों को मोहित कर दिया। तब यक्ष, राक्षस और गन्धर्व रोमांचित होकर उस शब्द को लक्ष्य करके पाण्डुनन्दन भीमसेन के समीप दौड़े आये। उस समय गदा, परिघ, खड्ग, शूल, शक्ति और फरसे आदि अस्त्र-शस्त्र उन यक्षों तथा राक्षसों के हाथों में आकर बड़ी चमक पैदा कर रहे थे।

भारत! तदनन्तर उन यक्षों और गन्धर्वों का भीमसेन के साथ युद्ध प्रारम्भ हो गया। वे यक्ष और राक्षस बड़े मायावी थे। उनके चलाये हुए शूल, शक्ति और फरसों को भीमसेन ने भयानक वेगशाली मल्ल नामक बाणों द्वारा काट गिराया। वे राक्षस आकाश में उड़कर तथा भूतल पर खड़े होकर जोर-जोर से गर्जना कर रहे थे। महाबली भीम ने बाणों की झड़ी लगाकर उनके शरीरों को अच्छी प्रकार छेद डाला। गदा और परिघ हाथ में लिये हुए राक्षसों के शरीर से महाबली भीम पर खून की बड़ी भारी वर्षा होने लगी तथा चारों ओर राक्षसों के शरीरसे रक्त की कितनी ही धाराएं बह चलीं। भीम के बाहुबल से छूटे हुए अस्त्र-शस्त्रों द्वारा यक्षों तथा राक्षसों के शरीर और सिर कटे दिखायी दे रहे थे। जैसे बादल सूर्य को ढक लेते हैं, उसी प्रकार प्रियदर्शन पाण्डुपुत्र भीम को राक्षस ढके लेते हैं, यह सब प्राणियों ने प्रत्यक्ष देखा।
तब सत्यपराक्रमी बलवान् महाबाहु भीमसेन ने अपने शत्रुनाशक बाणों द्वारा समस्त शत्रुओं को उसी प्रकार ढक लिया, जैसे सूर्य अपनी किरणों से संसार को ढक लेते हैं। सब ओर से गर्जन-तर्जन करते हुए तथा बड़ी भयानक आवाज से चिग्घाड़ते हुए सब राक्षसों ने भीमसेन के चित्त में तनिक भी घबराहट नहीं देखी। जिनके सारे अंग विकृत एवं विकराल थे, वे यक्ष भीमसेन के भय से पीड़ित हो अपने बड़े-बड़े आयुधों को इधर-उधर फेंककर भयंकर आर्तनाद करने लगे। सुदृढ़ धनुष वाले भीमसेन से आतंकित हो वे यक्ष-राक्षस आदि योद्धा गदा, शूल, खड्ग, शक्ति तथा परशु आदि अस्त्रों को वहीं छोड़कर दक्षिण दिशा की ओर भाग गये। वहाँ कुबेर के सखा राक्षसप्रवर मणिमान् भी मौजूद थे। उनके हाथों में त्रिशूल और गदा शोभा पा रही थी। उनकी छाती चौड़ी और बांहें विशाल थीं। उन महाबली वीर ने वहाँ अपने अधिकार और पौरुष दोनों को प्रकट किया। उस समय अपने सैनिकों को रण से विमुख होते देख वे मुस्कराते हुए उनसे बोले- 'अरे! तुम बहुत बड़ी संख्या में होकर भी आज एक मनुष्य द्वारा युद्ध में पराजित हो गये। कुबेर-भवन में धनाध्यक्ष के पास जाकर क्या कहोगे?' ऐसा कहकर राक्षस मणिमान् ने उन सबको लौटाया और हाथों में शक्ति, शूल तथा गदा लेकर भीमसेन पर धावा किया। मद की धारा बहाने वाले गजराज की भाँति मणिमान् को बड़े वेग से आता देख भीमसेन ने वत्सनन्दन नामक तीन बाणों द्वारा उनकी पसली में प्रहार किया। यह देख महाबली मणिमान् भी रोष से आगबबूला हो उठे और बहुत बड़ी गदा लेकर उन्होंने भीमसेन पर चलायी। वह विशाल एवं महाभयंकर गदा आकाश में विद्युत की भाँति चमक उठी। यह देख भीमसेन ने पत्थर पर रगड़कर तेज किये हुए बहुत-से बाणों द्वारा उस पर आघात किया। परंतु वे सभी बाण मणिमान्‌ की गदा से टकराकर नष्ट हो गये। यद्यपि वे बड़े वेग से छूटे थे, तथापि गदा चलाने के अभ्यासी मणिमान्‌ की गदा के वेग को न सह सके।
भयंकर पराक्रमी महाबली भीमसेन गदायुद्ध की कला को जानते थे। अतः उन्होंने शत्रु के उस प्रहार को व्यर्थ कर दिया। तदनन्तर बुद्धिमान् राक्षस ने उसी समय स्वर्णमय दण्ड से विभूषित एवं लोहे की बनी हुई बड़ी भयानक शक्ति का प्रहार किया। वह अग्नि की ज्वाला के समान अत्यन्त भयंकर शक्ति भयानक गड़गड़ाहट के साथ भीम की दाहिनी भुजा को छेदकर सहसा पृथ्वी पर गिर पड़ी। शक्ति की गहरी चोट लगने से महान् धनुर्धर एवं अत्यन्त पराक्रमी कुन्तीकुमार भीम के नेत्र क्रोध से व्याकुल हो उठे और उन्होंने एक ऐसी गदा हाथ में ली, जो शत्रुओं का भय बढ़ाने वाली थी। उसके ऊपर सोने के पत्र जड़े थे। वह सारी-की-सारी लोहे की बनी हुई और शत्रुओं को नष्ट करने में समर्थ थी। उसे लेकर भीमसेन विकट गर्जना करते हुए बड़े वेग से महाबली मणिमान् की ओर दौड़े। उधर मणिमान् ने भी सिंहनाद करते हुए एक चमचमाता हुआ महान् त्रिशूल हाथ में लिया और बड़े वेग से भीमसेन पर चलाया। परंतु गदा-युद्ध में कुशल भीम ने गदा के अग्रभाग से उस त्रिशूल के टुकड़े-टुकड़े करके मणिमान्‌ को मारने के लिये उसी प्रकार धावा किया, जैसे किसी सर्प के प्राण लेने के लिये गरुड़ उस पर टूट पड़ते हैं।
महाबाहु भीम ने युद्ध के मुहाने पर गर्जना करते हुए सहसा आकाश में उछलकर गदा घुमायी और उसे वायु के समान वेग से मणिमान्‌ पर दे मारा, मानो देवराज इन्द्र ने किसी दैत्य पर वज्र का प्रहार किया हो। वह गदा उस राक्षस के प्राण लेकर भूमि पर मूर्तिमती कृत्या के समान गिर पड़ी। भीमसेन के द्वारा मारे गये उस भयानक शक्तिशाली राक्षस को सब प्राणियों ने प्रत्यक्ष देखा, मानो सिंह ने किसी सांड़ को मार गिराया हो। उसे मरकर पृथ्वी पर गिरा देख मरने से बचे हुए निशाचर भयंकर आर्तनाद करते हुए पूर्व दिशा की ओर भाग चले।

वैशम्पायन जी कहते हैं- जनमेजय! उस समय उस पर्वत की गुफा नाना प्रकार के शब्दों से प्रतिध्वनित हो रही थी। वह प्रतिध्वनि सुनकर अजातशत्रु कुन्तीकुमार युधिष्ठिर, दोनों माद्रीपुत्र नकुल-सहदेव, पुरोहित धौम्य, द्रौपदी और समस्त ब्राह्मण तथा सुहृद-ये सभी भीमसेन को न देखने के कारण बहुत उदास हो गये। तब वे महारथी शूरवीर द्रौपदी को आर्ष्टिषेण की देखरेख में सौंपकर हाथों में अस्त्र-शस्त्र लिये एक साथ पर्वत पर चढ़ गये। तदनन्तर शत्रुओं का दमन करने वाले वे महाधनुर्धर एवं महारथी वीर उस पर्वत के शिखर पर पहुँचकर जब इधर-उधर दृष्टिपात करने लगे, तब उन्हें भीमसेन दिखायी दिये। साथ ही उन्होंने भीमसेन के द्वारा मार गिराये हुए महान् शक्तिशाली तथा परम उत्साही विशालकाय राक्षस भी देखे, जिनमें से कुछ छटपटा रहे थे और कुछ मरे पड़े थे। उस समय गदा, खड्ग और धनुष धारण किये महाबाहु भीमसेन समरभूमि में सम्पूर्ण दानवों का संहार करके खड़े हुए देवराज इन्द्र के समान शोभा पा रहे थे। तब वे उत्‍तम आश्रय को प्राप्त हुए महारथी पाण्डव भाई भीमसेन को हृदय से लगाकर उनके पास ही बैठ गये।
जैसे महान् भाग्यशाली देवश्रेष्ठ इन्द्र आदि लोकपालों के द्वारा स्वर्गलोक की शोभा होती है, उसी प्रकार उन चार महाधनुर्धर बन्धुओं से उस समय वह पर्वत-शिखर सुशोभित हो रहा था। राजा युधिष्ठिर ने कुबेर का भवन देखकर और मारे गये राक्षसों की ओर दृष्टिपात करके अपने पास बैठे हुए भाई भीमसेन से कहा। युधिष्ठिर बोले- 'वीर भीमसेन! तुमने दुःसाहसवश अथवा मोह के कारण जो यह पापकर्म किया है, वह मुनिवृत्ति से रहने वाले तुम्हारे अनुरूप नहीं है। राक्षसों का यह संहार व्यर्थ ही किया गया है। भीमसेन! धर्मज्ञ पुरुष यह जानते और मानते हैं कि राजद्रोह का कार्य नहीं करना चाहिये; परंतु तुमने तो न केवल राजद्रोह का अपितु देवताओं के भी द्रोह का कार्य किया है। पार्थ! जो अर्थ और धर्म का अनादर करके पाप में मन लगाता है, उसे अपने पापकर्मों का फल अवश्य प्राप्त होता है। यदि तुम वही कार्य करना चाहते हो जो मुझे प्रिय लगे, तो आज से फिर कभी ऐसा काम तुम्हें नहीं करना चाहिये।'
वैशम्पायन जी कहते हैं- जनमेजय! धर्मात्मा भाई महातेजस्वी कुन्तीपुत्र युधिष्ठिर अर्थतत्त्व के विभाग को ठीक-ठीक जानने वाले थे। वे धर्म से कभी च्युत न होने वाले अपने भाई भीमसेन से उपर्युक्त बातें कहकर चुप हो गये और उसी विषय पर बार-बार विचार करने लगे। उधर भीमसेन की मार से बचे हुए राक्षस एक साथ हो कुबेर के भवन में गये। वे महान् वेगशाली तो थे ही, तीव्र गति से धनाध्यक्ष के महल में पहुँचकर भयंकर आर्तनाद करने लगे। भीमसेन का भय उस समय भी उन्हें पीड़ा दे रहा था। वे अपने अस्त्र-शस्त्र छोड़ चुके थे एवं थके हुए थे। उनके कवच खून से लथपथ हो गये थे। राजन्! अपने सिर के बाल बिखेरे हुए वे राक्षस यक्षराज कुबेर से इस प्रकार बोले- 'देव! आपके भी सभी राक्षस, जो युद्ध में सदा आगे रहते और गदा, परिघ, खड्ग, तोमर तथा प्रास आदि के युद्ध में कुशल थे, मार डाले गये। धनेश्वर! एक मनुष्य ने बलपूर्वक इस पर्वत को रौंद डाला है और युद्ध में क्रोधवश नामक राक्षसगणों को मार भगाया है। नरेश्वर! राक्षसों और यक्षों मे जो प्रमुख वीर थे, वे आज उत्साहशून्य तथा निष्प्राण होकर रणभूमि में सो रहे हैं। हम लोग उसके कृपा-प्रसाद से छूट गये हैं, परंतु आपके सखा राक्षस मणिमान् मार डाले गये हैं। यह सब कार्य एक मनुष्य ने किया है। इसके बाद जो करना उचित हो, वह कीजिये।' राक्षसों की यह बात सुनकर समस्त यक्षगणों के स्वामी कुबेर कुपित हो उठे। क्रोध से उनकी आंखें लाल हो गयीं। वे सहसा बोल उठे- 'यह कैसे सम्पन्न हुआ?'

भीम ने यह दूसरा अपराध किया है, यह सुनकर धनाध्यक्ष यक्षराज के क्रोध की सीमा न रही। उन्होंने तुरन्त आज्ञा दी, 'रथ जोतकर ले जाओ'। फिर तो सेवकों ने सुनहरे बादलों की घटा के सदृश विशाल पर्वत-शिखर के समान ऊँचा रथ जोतकर तैयार किया। उसमें सुवर्णमालाओं से विभूषित गन्धर्वदेशीय घोड़े जुते हुए थे। वे सर्वगुणसम्पन्न उत्‍तम अश्व तेजस्वी, बलवान् और अश्वोचित गुणों से युक्त थे। उनकी आंखें निर्मल थीं और उन्हें नाना प्रकार के रत्नमय आभूषण पहनाये गये थे। रथ में जुते हुए वे शोभाशाली अश्व शीघ्रगामी थे। उन्हें देखकर ऐसा जान पड़ता था, मानो वे अभी सब कुछ लांघ जायेंगे। उन अश्वों के हिनहिनाने की आवाज विजय की सूचना देने वाली थी। उनमें से प्रत्येक अश्व स्वयं हिनहिनाकर दूसरे को भी इसके लिये प्रेरणा देता था।
उस विशाल रथ पर आरूढ़ हो महातेजस्वी राजाधिराज भगवान् कुबेर देवताओं और गन्धवों के मुख से अपनी स्तुति सुनते हुए चले। धनाध्यक्ष महामना कुबेर के प्रस्थान करने पर समस्त यक्ष भी उनके साथ चले। उन सब के नेत्र लाल थे। शरीर की कान्ति सुवर्ण के समान थी। वे सभी महाकाय और महाबली थे। वे सब तलवार बांधे अस्त्र-शस्त्रों से सुसज्जित थे। उनकी संख्या एक हजार से कम नहीं थी। वे महान् वेगशाली यक्ष आकाश में उड़ते हुए गन्धमादन पर्वत पर आये, मानो समूचे आकाश-मण्डल को खींचे ले रहे हों। धनाध्यक्ष कुबेर के द्वारा पालित घोड़ों के उस महासमुदाय को तथा यक्ष-राक्षसों से घिरे हुए प्रियदर्शन महामना कुबेर को भी पाण्डवों ने देखा। देखकर उनके अंगों में रोमांच हो आया। इधर कुबेर भी धनुष और तलवार लिये शक्तिशाली महारथी पाण्डुपुत्रों को देखकर बड़े प्रसन्न हुए। कुबेर देवताओं का कार्य सिद्ध करना चाहते थे, इसलिये मन-ही-मन पाण्डवों से बहुत संतुष्ट हुए। वे कुबेर आदि तीव्र वेगशाली यक्ष-राक्षस पक्षी की तरह उड़कर गन्धमादन पर्वत के शिखर पर आये और पाण्डवों के समीप खड़े हो गये।
जनमेजय! पाण्डवों के प्रति कुबेर का मन प्रसन्न देखकर यक्ष और गन्धर्व निर्विकार-भाव से खड़े रहे। धर्मज्ञ धर्मपुत्र युधिष्ठिर, नकुल और सहदेव-ये महारथी महामना पाण्डव भगवान् कुबेर को प्रणाम करके अपने को अपराधी-सा मानते हुए उन्हें सब ओर से घेरकर हाथ जोड़े खडे रहे। धनाध्यक्ष कुबेर विश्वकर्मा के बनाये हुए सुन्दर एवं श्रेष्ठ विमान पुष्पक पर विराजमान थे। वह विमान विचित्र निर्माण कौशल की पराकाष्ठा था। विमान पर बैठे हुए कुबेर के पास कील-जैसी कान वाले तीव्र वेगशाली विशालकाय सहस्रों यक्ष-राक्षस भी बैठे थे। जैसे देवता इन्द्र को घेरकर खड़े होते हैं, उसी प्रकार सैकड़ों गन्धर्व और अप्सराओं के गण कुबेर को सब ओर से घेरकर खड़े थे। अपने मस्तक पर सुवर्ण की सुन्दर माला धारण किये और हाथों में खड्ग, पाश तथा धनुष लिये भीमसेन धनाध्यक्ष कुबेर की ओर देख रहे थे। भीमसेन को राक्षसों ने बहुत घायल कर दिया था। उस अवस्था में भी कुबेर को देखकर उनके मन में तनिक भी ग्लानि नहीं होती थी। भीमसेन हाथों में तीखे बाण लिये उस समय भी युद्ध के लिये तैयार खड़े थे। यह देख नरवाहन कुबेर ने धर्मपुत्र युधिष्ठिर से कहा- 'कुन्तीनन्दन! तुम सदा सब प्राणियों के हित में तत्पर रहते हो, यह बात सब प्राणी जानते हैं। अतः तुम अपने भाइयों के साथ इस शैल-शिखर पर निर्भय होकर रहो। पाण्डुनन्दन! तुम्हें भीमसेन पर क्रोध नहीं करना चाहिये। ये यक्ष और राक्षस काल के द्वारा पहले ही मारे गये थे। तुम्हारे भाई तो इसमें निमित्तमात्र हैं। भीमसेन ने जो यह दुःसाहस का कार्य किया है, इसके लिये तुम्हें लज्जित नहीं होना चाहिये; क्योंकि यक्ष तथा राक्षसों का यह विनाश देवताओं को पहले ही प्रत्यक्ष हो चुका था।'

'भरतश्रेष्ठ! भीमसेन पर मेरा क्रोध नहीं है। मैं इन पर प्रसन्न हूँ। भीमसेन के कार्य से मुझे पहले भी प्रसन्नता प्राप्त हो चुकी है'।
वैशम्पायन जी कहते हैं- जनमेजय! राजा युधिष्ठिर से ऐसा कहकर कुबेर ने भीमसेन से कहा- 'तात! कुरुश्रेष्ठ भीम! तुमने द्रौपदी के लिये जो यह साहसपूर्ण कार्य किया है, इसके लिये मेरे मन में कोई विचार नहीं है। तुमने मेरी तथा देवताओं की अवहेलना करके अपने बाहुबल के भरोसे यक्षों तथा राक्षसों का विनाश किया है, इससे तुम पर मैं बहुत प्रसन्न हूँ। वृकोदर! आज मै भयंकर शाप से छूट गया हूँ। पूर्वकाल की बात है, महर्षि अगस्त्य ने किसी अपराध पर कुपित हो मुझे शाप दे दिया था; उसका तुम्हारे द्वारा निराकरण हुआ। पाण्डवनन्दन! मुझे पूर्वकाल से ही यह दुःख देखना बदा था। इसमें तुम्हारा किसी तरह भी कोई अपराध नहीं है'।
युधिष्ठिरने पूछा- भगवन्! महात्मा अगस्त्य ने आपको कैसे शाप दे दिया? देव! आपको शाप मिलने का क्या कारण है? यह मैं सुनना चाहता हूँ। मुझे इस बात के लिये बड़ा आश्चर्य होता है कि उन बुद्धिमान् महर्षि के क्रोध से आप उसी समय अपने सेवकों और सैनिकों सहित जलकर भस्म क्यों नहीं हो गये?
कुबेर बोले- नरेश्वर! प्राचीन काल में कुशवती में देवताओं की मंत्रणा-सभा बैठी थी। उसमें मुझे भी बुलाया गया था। मैं तीन सौ महापाद्य यक्षों के साथ वहाँ गया। वे भयानक यक्ष नाना प्रकार के अस्त्र-शस्त्र लिये हुए थे। रास्ते में मुझे मुनिश्रेष्ठ अगस्त्य जी दिखायी दिये, जो यमुना के तट पर कठोर तपस्या कर रहे थे। वह प्रदेश भाँति-भाँति के पक्षियों से व्याप्त और विकसित वृक्षावलियों से सुशोभित था। महर्षि अगस्त्य अपनी दोनों बांहें ऊपर उठाये सूर्य की ओर मुंह करके खड़े थे। वे तेजोराशि महात्मा प्रज्वलित अग्रि के समान उदीप्त हो रहे थे। राजन्! उन्हें देखकर ही मेरे एक मित्र राक्षसराज श्रीमणिमान् ने मूर्खता, अज्ञान, अभिमान एवं मोह के कारण आकाश से उन महर्षि के मस्तक पर थूक दिया। तब वे क्रोध से मानो सारी दिशाओं को दग्ध करते हुए मुझसे इस प्रकार बोले- 'धनेश्वर! तुम्हारे इस दुष्टात्मा सखा ने मेरी अवहेलना करके तुम्हारे देखते-देखते जो मेरा इस प्रकार तिरस्कार किया है, उसके फल-स्वरूप इन समस्त सैनिकों के साथ यह एक मनुष्य के हाथसे मारा जायेगा। तुम्हारी बुद्धि खोटी हो गयी है; अतः इन सब सैनिकों के मारे जाने पर उनके लिये दुःख उठाने के पश्चात् तुम फिर उसी मनुष्य का दर्शन करके मेरे शाप एवं पाप से छुटकारा पा सकोगे। इन सैनिकों में से जो तुम्हारी आज्ञा का पालन करेगा, वह पुत्र, पौत्र तथा सेना पर लागू होने वाले इस भयंकर शाप के प्रभाव से अलग रहेगा। महाराज युधिष्ठिर! पूर्वकाल में उन मुनिश्रेष्ठ अगस्त्य से यही शाप मुझे प्राप्त हुआ था, जिससे तुम्हारे भाई भीमसेन ने छुटकारा दिलाया है।'

कुबेर बोले- युधिष्ठिर! धैर्य, दक्षता, देश, काल और पराक्रम-ये पांच लौकिक कार्यों की सिद्धि के हेतु हैं। भारत! सत्ययुग में सब मनुष्य धैर्यवान्, अपने-अपने कार्य में कुशल तथा पराक्रम-विधि के ज्ञाता थे। क्षत्रियश्रेष्ठ! जो क्षत्रिय धैर्यवान्, देशकाल को समझने वाला तथा सम्पूर्ण धर्मों के विधान का ज्ञाता है, वह दीर्घकाल तक इस पृथ्वी का शासन कर सकता है। वीर पार्थ! जो पुरुष इसी प्रकार सब कर्मों में प्रवृत्त होता है, वह लोक में सुयश और परलोक में उत्तम गति पाता है। देश-काल के अन्तर पर दृष्टि रखने वाले वृत्रासुर विनाशक इन्द्र ने वसुओं सहित पराक्रम करके स्वर्ग का राज्य प्राप्त किया है। जो केवल क्रोध के वशीभूत हो अपने पतन को नहीं देखता है, वह पापबुद्धि पापात्मा पुरुष पाप का ही अनुसरण करता है। जो कर्मों के विभाग को नहीं जानता, समय को नहीं पहचानता और कार्यों के वैशिष्टय को नहीं समझता है, वह खोटी बुद्धि वाला मनुष्य इहलोक तथा परलोक में भी नष्ट ही होता है।
साहस के कार्यों में लगे हुए ठग एवं दुरात्मा पुरुषों के उत्तम कर्मों का अनुष्ठान इस लोक और परलोक में भी व्यर्थ नष्टप्राय ही है। सब प्रकार की (सांसारिक) सामर्थ्‍य के इच्छुक मनुष्यों का निश्चय पापपूर्ण होता है। पुरुषरत्न युधिष्ठिर! ये भीमसेन धर्म को नहीं जानते, इन्हें अपने बल का बड़ा अभिमान है, इनकी बुद्धि अभी बालकों की-सी है तथा ये अत्यन्त क्रोधी और निर्भय हैं, अतः तुम इन्हें उपदेश देकर काबू में रखो। नरेश्वर! अब पुनः तुम यहां से राजर्षि आष्टिषेण के आश्रम पर जाकर कृष्ण पक्ष भर शोक और भय से रहित होकर रहो। महाबाहु नरेश्रेष्ठ! वहाँ अलकानिवासी यक्ष तथा इस पर्वत पर रहने वाले सभी प्राणी मेरी आज्ञा के अनुसार गन्धर्वों और किन्नरों के साथ सदा इन श्रेष्ठ ब्राह्मणों सहित तुम्हारी रक्षा करेंगे।
धर्मात्माओं में श्रेष्ठ नरेश! भीमसेन यहाँ दुःसाहसपूर्वक आये हैं, यह बात समझाकर इन्हें अच्छी तरह मना कर दो, (जिससे ये पनुः कोई अपराध न कर बैठें)। राजन्! अब से इस वन में रहने वाले सब यक्ष तुम लोगों की देखभाल करेंगे, तुम्हारी सेवा में उपस्थित होंगे और सदा तुम सब लोगों के संरक्षण में तत्पर रहेंगे। पुरुषरत्न पाण्डवो! इसी प्रकार हमारे सेवक तुम्हारे लिये वहाँ सदा स्वादिष्ट अन्न-पान प्रचुर मात्रा में प्रस्तुत करते रहेंगे। तात युधिष्ठिर! जैसे अर्जुन देवराज इन्द्र के, भीमसेन वायुदेव के और तुम धर्मराज के योगबल से उत्पन्न किये हुए निजी पुत्र होने के कारण उनके द्वारा रक्षणीय हो तथा ये दोनों आत्मबलसम्पन्न नकुल-सहदेव जैसे दोनों अश्विनीकुमारों से उत्पन्न होने के कारण उनके पालनीय हैं, उसी प्रकार यहाँ मेरे लिये भी तुम सब लोग रक्षणीय हो। अर्थतत्त्व की विधि के ज्ञाता और सम्पूर्ण धर्मों के विधान में कुशल अर्जुन, जो भीमसेन से छोटे हैं, इस समय कुशलपूर्वक स्वर्गलोक में विराज रहे हैं। तात! संसार में जो कोई भी स्वर्गीय श्रेष्ठ सम्पतियां मानी गयी हैं, वे सब अर्जुन में जन्म-काल से ही स्थित हैं। अमित तेजस्वी और महान् सत्त्वशाली अर्जुन में दम (इन्द्रियसंयम), दान, बल, बुद्धि, लज्जा, धैर्य तथा उत्तम तेज-ये सभी सद्गुण विद्यमान हैं।
पाण्डुनन्दन! तुम्हारे भाई अर्जुन कभी मोहवश निन्दित कर्म नहीं करते। मनुष्य आपस में कभी अर्जुन के मिथ्याभाषण की चर्चा नहीं करते हैं। भारत! कुरुकुल की कीर्ति बढ़ाने वाले अर्जुन इन्द्रभवन में देवताओं, पितरों तथा गन्धर्वों से सम्मानित हो अस्त्रविद्या का अभ्यास करते हैं। पार्थ! जिन्होंने सब राजाओं को धर्मपूर्वक अपने अधीन कर लिया था, वे महातेजस्वी, महापराक्रमी तथा सदाचार परायण महाराज शान्तनु, जो तुम्हारे पिता के पितामह थे, स्वर्गलोक में कुरुकुलधुरीण गाण्डीधारी अर्जुन से बहुत प्रसन्न रहते हैं। महातपस्वी शान्तनु ने देवताओं, पितरों, ऋषियों तथा ब्राह्मणों की पूजा करके यमुना-तट पर सात बड़े-बड़े अश्वमेघ यक्षों का अनुष्ठान किया था। राजन्! वे तुम्हारे प्रपितामह राजाधिराज शान्तनु स्वर्गलोक को जीतकर उसी में निवास करते हैं। उन्होंने मुझसे तुम्हारी कुशल पूछी थी।'

वैशम्पायन जी कहते हैं- जनमेजय! कुबेर की कही हुई ये बातें सुनकर पाण्डवों को बड़ी प्रसन्नता हुई। तदनन्तर भरतकुलभूषण भीमसेन ने उठायी हुई शक्ति, गदा, खड्ग और धनुष को नीचे करके कुबेर को नमस्कार किया। तब शरण देने वाले धनाध्यक्ष कुबेर ने अपनी शरण में आये हुए भीमसेन से कहा- 'पाण्डुनन्दन! तुम शत्रुओं का मान मर्दन और सुहृदों का आनन्दवर्धन करने वाले बनो।
शत्रुओं को संताप देने वाले भरतकुलभूषण पाण्डवो! तुम सब लोग अपने रमणीय आश्रमों में निवास करो। यक्ष लोग तुम्हारी अभीष्ट वस्तुओं की प्राप्ति में बाधा नहीं डालोगे। निद्राविजयी अर्जुन अस्त्र-विद्या सीखकर साक्षात् इन्द्र के भेजने पर शीघ्र ही यहाँ आवेंगे और तुम सब लोगों से मिलेंगे।'
इस प्रकार उत्तम कर्म करने वाले युधिष्ठिर को उपदेश देकर यक्षराज कुबेर गिरिश्रेष्ठ कैलास को चले गये। उनके पीछे सहस्रों यक्ष और राक्षस भी अपने-अपने वाहनों पर आरूढ़ हो चल दिये। उनके वे वाहन नाना प्रकार के रत्नों से विभूषित थे और उनकी पीठ पर बहुरंगे कम्बल आदि कसे हुए थे।
जैसे इन्द्रपुरी के मार्ग पर चलने वाले विविध वाहनों का कोलाहल सुनायी पड़ता है, उसी प्रकार कुबेरभवन के प्रति यात्रा करने वाले उत्तम अश्वों का शब्द ऐसा जान पड़ता था, मानो पक्षी उड़ रहे हों। धनाध्यक्ष कुबेर के वे घोड़े अपने साथ बादलों को खींचते और वायु को पीते हुए से तीव्र गति से आकाश में उड़ चले। तदनन्तर कुबेर की आज्ञा से राक्षसों के वे निर्जीव शरीर उस पर्वत-शिखर से दूर हटा दिये गये।
बुद्धिमान् अगस्त्य ने यक्षों के लिये शाप की वही अवधि निश्चित की थी। जब वे युद्ध में मारे गये, तब उनके शाप का अन्त हो गया। महामना पाण्डव अपने उन आश्रमों में सम्पूर्ण राक्षसों से पूजित एवं उद्वेग-शून्य होकर सुख से रात्रि व्यतीत करने लगे।

वैशम्पायन जी कहते हैं- शत्रुदमन नरेश! तदनन्तर सूर्योदय होने पर आर्ष्टिषेण सहित धौम्य जी नित्यकर्म पूरा करके पाण्डवों के पास आये। तब समस्त पांडवों ने आर्ष्टिषेण तथा धौम्य के चरणों में प्रणाम किया और हाथ जोड़कर सब ब्राह्मणों का पूजन किया। तदनन्तर महर्षि धौम्य ने युधिष्ठिर का दाहिना हाथ पकड़कर पूर्व दिशा की ओर देखते हुए कहा- 'महाराज! वह पर्वतराज मन्दराचल प्रकाशित हो रहा है, जो समुद्र तक की भूमि को घेरकर खडा है। पाण्डुनन्दन! पर्वतों, वनान्त प्रदेशों और काननों से सुशोभित इस पूर्व दिशा की रक्षा इन्द्र और कुबेर करते हैं। तात! सब धर्मों के ज्ञाता मनीषी महर्षि इस दिशा को देवराज इन्द्र तथा कुबेर का निवासस्थान कहते हैं। इधर से ही उदित होने वाले सूर्यदेव की समस्त प्रजा, धर्मज्ञ ऋषि, सिद्ध महात्मा तथा साध्य देवता उपासना करते हैं। समस्त प्राणियों के ऊपर प्रभूत्व रखने वाले धर्मज्ञ राजा यम इस दक्षिण दिशा का आश्रय लेकर रहते हैं। इसमें मरे हुए प्राणी ही जा सकते हैं। प्रेतराज का यह निवासस्थान अत्यन्त समृद्धिशाली, परम पवित्र तथा देखने में अद्भुत है। राजन्। इसका नाम संयमन (या संयमनीपुर) है। राजन्! जहाँ जाकर भगवान् सूर्य सत्य से प्रतिष्ठित होते हैं, उस पर्वतराज को मनीषी पुरुष अस्ताचल कहते हैं।
गिरिराज अस्ताचल और महान जलराशि से भरे हुए समुद्र में रहकर राजा वरुण समस्त प्राणियों की रक्षा करते हैं। महाभाग! यह अत्यन्त प्रकाशमान महामेरु पर्वत दिखायी देता है, जो उत्तर दिशा को उद्भासित करता हुआ खड़ा है। इस कल्याणकारी पर्वत पर ब्रह्मवेत्ताओं की ही पहुँच हो सकती है। इसी पर ब्रह्माजी की सभा है, जहाँ समस्त प्राणियों के आत्मा ब्रह्मा स्थावर-जंगम समस्त प्राणियों की सृष्टि करते हुए नित्य निवास करते हैं। जिन्हें ब्रह्माजी का मानसपुत्र बताया जाता है और जिनमें दक्ष प्रजापति का स्थान सातवां है। उन समस्त प्रजापतियों का भी यह महामेरु पर्वत ही रोग-शोक से रहित सुखद स्थान है। तात! वसिष्ठ आदि सात देवर्षि इन्हीं प्रजापति में लीन होते और पुनः इन्हीं से प्रकट होते हैं।
युधिष्ठिर! मेरु का वह उत्तम शिखर देखो, जो रजोगुणरहित प्रदेश है, वहाँ अपने आप में तृप्त रहने वाले देवताओं के साथ पितामह ब्रह्मा निवास करते हैं। जो समस्त प्राणियों की पंचभूतमयी प्रकृति के अक्षय उपादान हैं, जिन्हें ज्ञानी पुरुष अनादि अनन्त दिव्य-स्वरूप परम प्रभु नारायण कहते हैं, उनका उत्तम स्थान उस ब्रह्मालोक से भी ऊपर प्रकाशित हो रहा है। देवता भी उन सर्वतेजोमय शुभस्वरूप भगवान का सहज ही दर्शन नहीं कर पाते। राजन्! परमात्मा विष्णु का वह स्थान सूर्य और अग्नि से भी अधिक तेजस्वी है और अपनी ही प्रभा से प्रकाशित होता है। देवताओं और दानवों के लिये उसका दर्शन अत्यन्त कठिन है।
तात! पूर्व दिशा में मेरु पर ही भगवान नारायण का स्थान सुशोभित हो रहा है, जहाँ सम्पूर्ण भूतों के स्वामी तथा सबके उपादान कारण स्वयंभू भगवान् विष्णु अपने उत्कृष्ट तेज से सम्पूर्ण भूतों को प्रकाशित करते हुए विराजमान होते हैं। वहाँ यत्नशील ज्ञानी महात्माओं की ही पहुँच हो सकती है। उस नारायण धाम में ब्रह्मर्षियों की भी गति नहीं है। फिर महर्षि तो वहाँ जा ही कैसे सकते हैं। पाण्डुनन्दन! सम्पूर्ण ज्योतिर्मय पदार्थ भगवान् के निकट जाकर अपना तेज खो बैठते हैं-उनमें पूर्ववत् प्रकाश नहीं रह जाता है। साक्षात् अचिन्त्यस्वरूप भगवान् विष्णु ही वहाँ विराजित होते हैं। यत्नशील महात्मा भक्ति के प्रभाव से वहाँ भगवान् नारायण को प्राप्त होते हैं।'

'भारत! जो उत्तम तपस्या से युक्त हैं और पुण्यकर्मों के अनुष्ठान से पवित्र हो गये हैं, वे अज्ञान और मोह से रहित योगसिद्ध महात्मा उस नारायण धाम में जाकर फिर इस संसार में नहीं लौटते हैं। अपितु स्वयंभू एवं सनातन परमात्मा देवदेव विष्णु में लीन हो जाते हैं। महाभाग युधिष्ठिर! यह परमेश्वर का नित्य, अविनाशी और अविकारी स्थान है। तुम यहीं से इसको प्रणाम करो। कुरुनन्दन! सूर्य और चन्द्रमा प्रतिदिन इस निश्चल मेरुगिरि की प्रदक्षिणा करते रहते हैं।
पापशून्य महाराज! सम्पूर्ण नक्षत्र भी गिरिराज मेरु की सर्वतोभावेन परिक्रमा करते हैं। अन्धकार का निवारण करना ही जिनका मुख्य कर्म है, वे भगवान् सूर्य भी सम्पूर्ण ज्योतियों को अपनी ओर खींचते हुए इस मेरुगिरि की प्रदक्षिणा करते हैं। तदनन्तर अस्ताचल को पहुँचकर संध्याकाल की सीमा को लांघकर ये भगवान् सूर्य उत्तर दिशा का आश्रय लेते हैं। पाण्डुनन्दन! मेरु पर्वत का अनुसरण करके उत्तर दिशा की सीमा तक पहुँचकर ये समस्त प्राणियों के हित में तत्पर रहने वाले भगवान् सूर्य पुनः पूर्वाभिमुख होकर चलते हैं। उसी प्रकार भगवान् चन्द्रमा भी नक्षत्रों के साथ मेरु पर्वत की परिक्रमा करते हैं और पर्वसंधि के समय विभिन्न मासों के विभाग करते रहते हैं। इस तरह आलस्यरहित हो इस महामेरु का उल्लंघन करके समस्त प्राणियों का पोषण करते हुए वे पुनः मन्दराचल को चले जाते हैं। उसी प्रकार अन्धकारनाशक भगवान् सूर्य अपनी किरणों से सम्पूर्ण जगत् का पालन करते हुए इस बाधारहित मार्ग पर सदा चक्कर लगाते रहते हैं।
शीत की सृष्टि करने की इच्छा से ही सूर्यदेव दक्षिण दिशा का आश्रय लेते हैं, इसलिये समस्त प्राणियों पर शीतल काल का प्रभाव पड़ने लगता है। दक्षिणायन से निवृत्त होने पर वे भगवान् सूर्य स्थावर-जंगम सभी प्राणियों का तेज अपने तेज से हर लेते हैं, यही कारण है कि मनुष्यों को पसीना, थकावट, आलस्य और ग्लानि का अनुभव होता है तथा प्राणी सदा निद्रा का ही बार-बार सेवन करते हैं। इस प्रकार इस अन्तरिक्ष मार्ग को आवृत करके समस्त प्रजा की पुष्टि करते हुए भगवान् सूर्य पुनः वर्षा की सृष्टि करते हैं। महातेजस्वी सूर्यदेव वृष्टि, वायु और ताप द्वारा सुखपूर्वक चराचर जीवों की पुष्टि करते हुए पुनः अपने स्थान पर लौट आते हैं।
कुन्तीनन्दन! इस प्रकार ये भगवान् सूर्य सावधान हो समस्त प्राणियों का आकर्षण और पोषण करते हुए विचरते और कालचक्र का संचालन करते हैं। युधिष्ठिर! यह सूर्यदेव की निरन्तर चलने वाली गति है। सूर्य कभी एक क्षण के लिये भी रुकते नहीं है। वे सम्पूर्ण भूतों के रसमय तेज को ग्रहण करके पुनः उसे वर्षा काल में बरसा देते हैं। भारत! ये भगवान् सविता सम्पूर्ण भूतों की आयु और कर्म का विभाग करते हुए दिन-रात, कला-काष्ठा आदि समय की निरन्तर सृष्टि करते रहते हैं'।

वैशम्पायन जी कहते हैं- जनमेजय! उस पर्वतराज गन्धमादन पर उत्तम व्रत का आश्रय ले निवास करते हुए अर्जुन के दर्शन की इच्छा रखने वाले महामना पाण्डवों के मन में अत्यन्त प्रेम और आनन्द का प्रादुर्भाव हुआ। वे सब-के-सब बड़े पराक्रमी थे। उनकी कामनाएं अत्यन्त विशुद्ध थीं। वे तेजस्वी तो थे ही, सत्य और धैर्य उनके प्रधान गुण थे; अतः बहुत-से गन्धर्व तथा महर्षिगण उनसे प्रेमपूर्वक मिलने-जुलने के लिये आने लगे। वह श्रेष्ठ पर्वत विकसित वृक्षावलियों से विभूषित था। वहाँ पहुँच जाने से महारथी पाण्डवों के मन में बड़ी प्रसन्नता रहने लगी। ठीक उसी तरह, जैसे मरुद्गणों को स्वर्गलोक में पहुँचने पर प्रसन्नता होती है। उस महान् पर्वत के शिखर मयूरों और हंसों के कलनाद से गूंजते रहते थे। वहाँ सब ओर सुन्दर पुष्प व्याप्त हो रहे थे। उन मनोहर शिखरों को देखते हुए पाण्डव लोग बड़े हर्ष के साथ वहाँ रहने लगे। उस श्रेष्ठ शैल पर साक्षात् भगवान् कुबेर ने अनेक सुन्दर सरोवर बनवाये थे, जो कमल-समूह से आच्छादित रहते थे। उनके जल शैवाल आदि से ढके होते थे और उन सब में हंस, कारण्डव आदि पक्षी सानन्द निवास करते थे। पाण्डवों ने उन सरोवरों को देखा।
धनाध्यक्ष राजा कुबेर के लिये जैसे होने चाहिये, वैसे ही समृद्धिशाली क्रीड़ा-प्रदेश वहाँ बने हुए थे। विचित्र मालाओं से समावृत होने के कारण उनकी शोभा बहुत बढ़ गयी थी। उनको मणि तथा रत्नों से अलंकृत किया गया था; जिससे वे क्रीड़ा-स्थल मन को मोहे लेते थे। अनेक वर्ण वाले विशाल सुगन्धित वृक्षों तथा मेघसमूहों से व्याप्त उस पर्वत शिखर पर विचरते हुए सदा तपस्या में ही संलग्न रहने वाले पाण्डव उस पर्वत की महत्ता का चिन्तन नहीं कर पाते थे। वीरवर जनमेजय! पर्वतराज गन्धमादन के अपने तेज से तथा वहां की तेजस्विनी महौषधियों के प्रभाव से वहाँ सदा प्रकाश व्याप्त रहने के कारण दिन-रात का कोई विभाग नहीं हो पाता था। जिन भगवान् सूर्य का आश्रय लेकर अभित तेजस्वी अग्निदेव सम्पूर्ण स्थावर-जंगम प्राणियों का पोषण करते हैं, उनके उदय और अस्त की लीला को पुरुषसिंह वीर पाण्डव वहाँ रहकर स्पष्ट देखते थे। वे वीर पाण्डव वहां से अन्धकार के आगमन और निर्गमन को, अन्धकारविनाशक भगवान् सूर्य के उदय और अस्त की लीला को तथा उनके किरण समूहों से व्याप्त हुई सम्पूर्ण दिशाओं और विदिशाओं को देखकर स्वाध्याय में संलग्न रहते थे। सदा शुभ-कर्मों के अनुष्ठान में तत्पर रहकर प्रधानरूप से धर्म का ही आश्रय लेते थे। उनका आचार-व्यवहार अत्यन्त पवित्र था। वे सत्य में स्थित होकर सत्यव्रतपरायण महारथी अर्जुन के आगमन की प्रतीक्षा करते थे।
'इस पर्वत पर आये हुए हम सब लोगों को यहीं अस्त्र-विद्या सीखकर पधारे हुए अर्जुन के दर्शन से शीघ्र ही अत्यन्त हर्ष की प्राप्ति हो', इस प्रकार परस्पर शुभ-कामना प्रकट करते हुए वे सभी कुन्तीपुत्र तप और योग के साधन में संलग्न रहते थे। उस पर्वत पर विचित्र वन-कुंजों की शोभा देखते और निरन्तर अर्जुन का चिन्तन करते हुए पाण्डवों को एक दिन-रात का समय एक वर्ष के समान प्रतीत होता था। जब से धौम्य मुनि की आज्ञा लेकर महामना अर्जुन सिर पर जटा धारण करके तपस्या के लिये प्रस्थित हुए थे, तभी से उन पाण्डवों के मन में रंचमात्र भी हर्ष नहीं रह गया था। उनका मन निरन्तर अर्जुन में ही लगा रहता था। ऐसी दशा में उन्हें सुख कैसे प्राप्त हो सकता था? गजराज के समान मस्तानी चाल से चलने वाले वे अर्जुन जब बड़े भाई युधिष्ठिर की आज्ञा लेकर काम्यकवन से प्रस्थित हुए थे, तभी समस्त पाण्डव शोक से पीडित हो गये थे। जनमेजय! अस्त्र-विद्या की अभिलाषा से देवराज इन्द्र के समीप गये हुए श्वेतवाहन अर्जुन का चिन्तन करने वाले पाण्डवों का एक मास उस पर्वत पर बड़ी कठिनाई से व्यतीत हुआ। इधर अर्जुन ने इन्द्र-भवन में पांच वर्ष रहकर देवेश्वर इन्द्र से सम्पूर्ण दिव्यास्त्र प्राप्त कर लिये। इस प्रकार अग्नि, वरुण, सोम, वायु, विष्णु, इन्द्र, पशुपति, ब्रह्मा, परमेष्ठी, प्रजापति, यम, देवेन्द्र से धाता, सविता, त्वष्टा तथा कुबेरसम्बन्धी अस्त्रों को भी देवेन्द्र से ही प्राप्त करके उन्हें प्रणाम किया। तदनन्तर उन से अपने भाइयों के पास लौटने की आज्ञा पाकर उनकी परिक्रमा करके अर्जुन बड़े प्रसन्न हुए और हर्षोल्लास में भरकर गन्धमादन पर आये।

वैशम्पायन जी कहते हैं- जनमेजय! तदनन्तर किसी समय हरे रंग के घोड़ों से जुता हुआ देवराज इन्द्र का रथ सहसा आकाश में प्रकट हुआ, मानो बिजली चमक उठी हो। उसे देखकर अर्जुन का चिन्तन करते हुए महारथी पाण्डवों को बड़ा हर्ष हुआ। उस रथ पर संचालन मातलि कर रहे थे। वह दीप्तिमान रथ सहसा अन्तरिक्ष लोक को प्रकाशित करता हुआ इस प्रकार सुशोभित होने लगा, मानो बादलों के भीतर बड़ी भारी उल्का प्रकट हुई हो अथवा अग्नि की धूमरहित ज्वाला प्रज्वलित हो उठी हो। उस दिव्य रथ पर बैठे हुए किरीटधारी अर्जुन स्पष्ट दिखायी देने लगे। उनके कण्ठ में दिव्य हार शोभा पा रहा था और उन्होंने स्वर्गलोक के नूतन आभूषण धारण कर रखे थे।
उस समय धनंजय का प्रभाव वज्रधारी इन्द्र के समान जान पड़ता था। वे अपनी दिव्य कान्ति से प्रकाशित होते हुए गन्धमादन पर्वत पर आ पहुँचे। पर्वत पर पहुँचकर बुद्धिमान् किरीटधारी अर्जुन देवराज इन्द्र के उस दिव्य रथ से उतर पडे। उस समय सबसे पहले उन्होंने महर्षि धौम्य के दोनों चरणों में मस्तक झुकाया। तदनन्तर अजातशत्रु युधिष्ठिर तथा भीमसेन के चरणों में प्रणाम किया। इसके बाद नकुल और सहदेव ने आकर अर्जुन को प्रणाम किया। तत्पश्चात् द्रौपदी से मिलकर अर्जुन ने उसे बहुत आश्वासन दिया और अपने भाई युधिष्ठिर के समीप आकर वे विनीत भाव से खड़े हो गये। अप्रमेय वीर अर्जुन से मिलकर सब पाण्डवों को बड़ा हर्ष हुआ। अर्जुन भी उन सबसे मिलकर बड़े प्रसन्न हुए तथा राजा युधिष्ठिर की भूरि-भूरि प्रशंसा करने लगे।
नमुचिनाशक इन्द्र ने जिस पर बैठकर दैत्यों के सात यूथों का संहार किया था, उस इन्द्ररथ के समीप जाकर उदारहृदय वाले कुन्तीपुत्रों ने उसकी परिक्रमा की। साथ ही, उन्होंने अत्यन्त हर्ष में भरकर मातलि का देवराज इन्द्र के समान सर्वोत्तम विधि से सत्कार किया। इसके बाद उन पाण्डवों ने मातलि से सम्पूर्ण देवतओं का यथावत् कुशल समाचार पूछा। मातलि ने भी पाण्डवों का अभिनन्दन किया और जैसे पिता पुत्र को उपदेश देता है, उसी प्रकार पाण्डवों को कर्तव्य की शिक्षा देकर वे पुनः अपने अनुपम कान्तिशाली रथ के द्वारा स्वर्गलोक के स्वामी इन्द्र के समीप चले गये। मातलि के चले जाने पर इन्द्रशत्रुओं का संहार करने वाले देवेन्द्रकुमार नृपश्रेष्ठ महात्मा श्रीमान् अर्जुन ने, जो साक्षात् सहस्रलोचन इन्द्र के समान प्रतीत होते थे, अपने शरीर से उतारकर इन्द्र के दिये हुए बहुमूल्य, उत्तम तथा सूर्य के समान देदीप्यमान दिव्य आभूषण अपनी प्रियतमा सुतसोम की माता द्रौपदी को समर्पित कर दिये।
तदनन्तर उन कुरुश्रेष्ठ पाण्डवों तथा सूर्य और अग्नि के समान तेजस्वी ब्रह्मर्षियों के बीच में बैठकर अर्जुन ने अपना सब समाचार यथावत् रूप से कह सुनाया। 'मैंने अमुक प्रकार से इन्द्र, वायु और साक्षात् शिव से दिव्यास्त्रों की शिक्षा प्राप्त की है। मेरे शील स्वभाव तथा चित्त की एकाग्रता से इन्द्रसहित सम्पूर्ण देवता मुझ पर बहुत प्रसन्न रहते थे।' निर्दोष कर्म करने वाले अर्जुन ने अपने स्वर्गीय प्रवास का सब समाचार उन सब को संक्षेप से बताकर नकुल-सहदेव के साथ निश्चित होकर उस आश्रय में शयन किया।

वैशम्पायन जी कहते हैं- जनमेजय! तदनन्तर रात बीतने पर प्रातःकाल उठकर समस्त भाइयों सहित अर्जुन ने धर्मराज युधिष्ठिर को प्रणाम किया। इसी समय अन्तरिक्ष में देवतओं के सम्पूर्ण वाद्यों की तुमुल ध्वनि गूंज उठी। भारत! रथ के पहियों की घर्घराहट, घंटानाद तथा सर्प, मृग एवं पक्षियों के कोलाहल सब ओर पृथक्-पृथक् सुनायी दे रहे थे। पाण्डवों ने प्रसन्नतापूर्वक उस ध्वनि की ओर आंख उठाकर देखा, तो उन्हें देवराज इन्द्र दृष्टिगोचर हुए, जो सम्पूर्ण मरुद्गण आदि देवताओं के साथ आकाशमार्ग से आ रहे थे। गन्धर्वों और अप्सराओं के समूह सूर्य के समान तेजस्वी विमानों द्वारा शत्रुदमन देवराज को चारों ओर से घेरकर उन्हीं के पथ का अनुसरण कर रहे थे। थोड़ी ही देर में हरे रंग के घोड़ों से जुत हुए, मेघ-गर्जना के समान गम्भीर घोष करने वाले, जाम्बूनद नामक सुवर्ण से अलंकृत रथ पर आरूढ़ देवराज इन्द्र पाण्डवों के पास आ पहुँचे। उस समय वे अपनी उत्कृष्ट प्रभा से अत्यन्त उद्भासित हो रहे थे।
निकट आने पर सहस्रलोचन इन्द्र रथ से उतर गये। उन महामना देवराज को देखते ही भाइयों सहित श्रीमान् धर्मराज युधिष्ठिर उनके पास गये। यज्ञों में प्रचुर दक्षिणा देने वाले युधिष्ठिर ने शास्त्रवर्णित पद्धति से अमितबुद्धि इन्द्र का विधिवत् स्वागत सत्कार किया। तेजस्वी अर्जुन भी इन्द्र को प्रणाम करके उनके समीप सेवक की भाँति विनीत भाव से खड़े हो गये। महातेजस्वी कुन्तीपुत्र युधिष्ठिर अर्जुन को देवराज के समीप विनीत भाव से स्थित देख बड़े प्रसन्न हुए। अर्जुन के सिर पर जटा बंध गयी थी। वे देवराज के आदेश के अनुसार तपस्या में लगे रहते थे; अतः सर्वथा निष्पाप हो गये थे। अर्जुन को देखने से उन्हें महान् हर्ष हुआ था। अतः देवराज का पूजन करके वे बड़े प्रसन्न हुए।
उदारचित्त राजा युधिष्ठिर को इस प्रकार हर्ष में मग्न देखकर परम बुद्धिमान् देवराज इन्द्र ने कहा- 'पाण्डुनन्दन! तुम इस पृथ्वी का शासन करोगे। कुन्तीकुमार! अब तुम पुनः काम्यकवन के कल्याणकारी आश्रम में चले जाओ। राजन्! पाण्डुनन्दन अर्जुन ने एकाग्रचित्त होकर मुझसे सम्पूर्ण दिव्यास्त्र प्राप्त कर लिये हैं। साथ ही उन्होंने मेरा बड़ा प्रिय कार्य सम्पन्न किया है। तीनों लोकों के समस्त प्राणी इन्हें युद्ध में परास्त नहीं कर सकते।'
कुन्तीनन्दन युधिष्ठिर से ऐसा कहकर इन्द्र महर्षियों के मुख से अपनी स्तुति सुनते हुए सानन्द स्वर्गलोक को चले गये। धनाध्यक्ष कुबेर के घर में टिके हुए पाण्डवों का जो इन्द्र के साथ समागम हुआ था, उस प्रसंग को जो विद्वान एकाग्रचित्त होकर प्रतिदिन पढ़ता है और संयम नियम से रहकर कठोर व्रत का आश्रय ले एक वर्ष तक ब्रह्मचर्य का पालन करता है, वह सब प्रकार की बाधाओं से रहित हो सौ वर्षों तक सुखपूर्वक जीवन धारण करता है।

वैशम्पायन जी कहते हैं- जनमेजय! देवराज इन्द्र के चले जाने पर भाइयों तथा द्रौपदी के साथ मिलकर अर्जुन ने धर्मपुत्र युधिष्ठिर को प्रणाम किया। पाण्डुनन्दन अर्जुन को प्रणाम करते देख युधिष्ठिर बड़े प्रसन्न हुए एवं उनका मस्तक सूंघकर हर्षगगद्गद वाणी में इस प्रकार बोले- 'अर्जुन! स्वर्ग में तुम्हारा यह समय किस प्रकार बीता? कैसे तुमने दिव्यास्त्र प्राप्त किये और कैसे देवराज इन्द्र को संतुष्ट किया? पाण्डुनन्दन! क्या तुमने सभी अस्त्र अच्छी तरह सीख लिये? क्या देवराज इन्द्र अथवा भगवान् रुद्र ने प्रसन्न होकर तुम्हें अस्त्र प्रदान किये हैं?
शत्रुदमन! तुमने जिस प्रकार देवराज इन्द्र का दर्शन किया है अथवा जैसे पिनाकधारी भगवान् शिव को देखा है, जिस प्रकार तुमने सब अस्त्रों की शिक्षा प्राप्त की है और जैसे तुम्हारे द्वारा देवाराधन का कार्य सम्पादित हुआ है, वह सब बताओ। भगवान् इन्द्र ने अभी-अभी कहा था कि 'अर्जुन ने मेरा अत्यन्त प्रिय कार्य सम्पन्न किया है', सो वह उनका कौन-सा प्रिय कार्य था, जिसे तुमने सम्पन्न किया है? महातेजस्वी वीर! मैं ये सब बातें विस्तारपूर्वक सुनना चाहता हूँ। शत्रुओं का दमन करने वाले निष्पाप अर्जुन! जिस प्रकार तुम्हारे ऊपर महादेव जी तथा देवराज इन्द्र संतुष्ट हुए और वज्रधारी इन्द्र का जो प्रिय कार्य तुमने सम्पन्न किया है, वह सब पूर्णरूप से बताओ'।
अर्जुन बोले- महाराज! मैंने जिस विधि से देवराज इन्द्र तथा भगवान् शंकर का दर्शन किया था; वह सब बतलाता हूं, सुनिये! शत्रुओं का मर्दन करने वाले नरेश! आपकी बतायी हुई विद्या को ग्रहण करके आप ही के आदेश से मैं तपस्या करने के लिये वन की ओर प्रस्थित हुआ। काम्यकवन से चलकर तपस्या में पूरी आशा रखकर मैं भृगुतुंग पर्वत पर पहुँचा और वहाँ एक रात रहकर जब आगे बढ़ा, तब मार्ग में किसी ब्राह्मण देवता का मुझे दर्शन हुआ। उन्होंने मुझसे कहा- 'कुन्तीनन्दन! कहाँ जाते हो? मुझे ठीक-ठीक बताओ।' कुरुनन्दन! तब मैंने उनसे सब कुछ सच बता दिया। नृपश्रेष्ठ! ब्राह्मण देवता ने मेरी यथार्थ बातें सुनकर मेरी प्रशंसा की और मुझ पर बड़े प्रसन्न हुए। तत्पश्चात् उन्होंने प्रसन्नतापूर्वक कहा- 'भारत! तुम तपस्या का आश्रय लो! तप मैं प्रवृत्त होने पर तुम्हें शीघ्र ही देवराज इन्द्र का दर्शन होगा।' महाराज! उनके इस आदेश को मानकर मैं हिमालय पर्वत पर आरूढ़ हो तपस्या में संलग्न हो गया और एक मास तक केवल फल-फूल खाकर रहा। इसी प्रकार मैंने दूसरा महीना भी केवल जल पीकर बिताया। पाण्डवनन्दन! तीसरे महीने में मैं पूर्णतः निराहार रहा। चौथे महीने में मैं ऊपर को हाथ उठाये खड़ा रहा। इतने पर भी मेरा बल क्षीण नहीं हुआ, यह एक आश्रर्य की सी बात हुई।
पांचवां महीना आरम्भ होने पर जब एक दिन बीत गया, तब दूसरे दिन एक शूकररूपधारी जीव मेरे निकट आया। वह अपनी थूथन से पृथ्वी पर चोट करता और पैरों से धरती खोदता था। बार-बार लेटकर वह अपने पेट से वहां की भूमि को ऐसी स्वच्छ कर देता था, मानो उस पर झाड़ दिया गया हो। उसके पीछे किरात-जैसी आकृति में एक महान् पुरुष का दर्शन हुआ। उसने धनुष बाण और खड्ग ले रखे थे। उसके साथ स्त्रियों का एक समुदाय भी था। तब मैंने धनुष तथा अक्षय तरकस लेकर एक बाण के द्वारा उस रोमांचकारी सूकर पर आघात किया। साथ ही किरात ने भी अपने सुदृढ़ धनुष को खींचकर उस पर गहरी चोट की, जिससे मेरा हृदय कम्पित सा हो उठा। राजन्! फिर वह किरात मुझसे बोला- 'यह सूअर तो पहले मेरा निशाना बन चुका था, फिर तुमने आखेट के नियम को छोड़कर उस पर प्रहार क्यों किया?'

इतना ही नहीं उस विशालकाय एवं धनुर्धर किरात ने उस समय मुझसे यह भी कहा- 'अच्छा, ठहर जाओ। मैं अपने पैने बाणों से अभी तुम्हारा घमंड चूर-चूर किये देता हूं'। ऐसा कहकर उस भील ने जैसे पर्वत पर वर्षा हो, उस प्रकार महान् बाणों की बौछार करके मुझे सब ओर से ढक दिया; तब मैंने भी भारी बाणवर्षा करके उसे सब ओर से आच्छादित कर दिया। तदनन्तर जैसे वज्र से पर्वत पर आघात किया जाये, उसी प्रकार प्रज्वलित मुख वाले अभिमंत्रित और खूब खींचकर छोड़े हुए बाणों द्वारा मैंने उसे बार-बार घायल किया। उस समय उसके सैंकड़ों और सहस्रों रूप प्रकट हुए और मैंने उसके सभी शरीर पर बाणों से गहरी चोट पहुँचायी। भारत! फिर उसके वे सारे शरीर एकरूप दिखायी दिये। महाराज! उस एकरूप में भी मैंने उसे पुनः अच्छी तरह घायल किया। कभी उसकी शरीर तो बहुत छोटा हो जाता, परंतु मस्तक बहुत बड़ा दिखायी देता था। फिर वह विशाल शरीर धारण कर लेता और मस्तक बहुत छोटा बना लेता था। राजन्! अन्त में वह एक ही रूप में प्रकट होकर युद्ध में मेरा सामना करने लगा।
भरतर्षभ! जब मैं बाणों की वर्षा करके भी युद्ध में उसे परास्त न कर सका, तब मैंने महान् वायव्यास्त्र का प्रयोग किया। किंतु उससे भी उसका वध न कर सका। यह एक अद्भुत-सी घटना हुई। वायव्यास्त्र के निष्फल हो जाने पर मुझे महान् आश्चर्य हुआ। महाराज! तब मैंने पुनः विशेष प्रयत्न करके रणभूमि में किरातरूपधारी उस अद्भुत पुरुष पर महान् अस्त्रसमूह की वर्षा की। स्थूणाकर्ण[1], वारुणास्त्र[2], भयंकर शरवर्षास्त्र[3], शलभास्त्र[4] तथा अश्मवर्ष[5] इन अस्त्रों का सहारा ले मैं उस किरात पर टूट पड़ा।
राजन्! उसने मेरे उन सभी अस्त्रों को बलपूर्वक अपना ग्रास बना लिया। उन सबके भक्षण कर लिये जाने पर मैंने महान् ब्रह्मास्त्र का प्रयोग किया। तब प्रज्वलित बाणों द्वारा वह अस्त्र सब ओर बढ़ने लगा। मेरे महान् अस्त्र से बढ़ने की प्रेरणा पाकर वह ब्रह्मास्त्र अधिक वेग से बढ़ चला। तदनन्तर मेरे द्वारा प्रकट किये हुए ब्रह्मास्त्र के तेज से वहां के सब लोग संतप्त हो उठे। एक ही क्षण में सम्पूर्ण दिशाएं और आकाश सब ओर से आग की लपटों से उदीप्त हो उठे। परंतु उस महान् तेजस्वी वीर ने क्षणभर में ही मेरे उस ब्रह्मास्त्र को भी शान्त कर दिया। राजन्! उस ब्रह्मास्त्र के नष्ट होने पर मेरे मन में महान् भय समा गया। तब मैं धनुष और दोनों अक्षय तरकस लेकर सहसा उस दिव्य पुरुष पर आघात करने लगा, किंतु उसने उन सब को भी अपना आहार बना लिया। जब मेरे सारे अस्त्र-शस्त्र नष्ट होकर उसके आहार बन गये, तब मेरा उस अलौकिक प्राणी के साथ मल्लयुद्ध प्रारम्भ हो गया। पहले मुक्कों और थप्पड़ों से मैंने उससे टक्कर लेने की चेष्टा की, परंतु उस पर मेरा कोई वश नहीं चला और में निश्चेष्ट होकर पृथ्वी पर गिर पड़ा। महाराज! तब वह अलौकिक प्राणी हंसकर मेरे देखते-देखते स्त्रियों सहित वहीं अन्तर्धान हो गया।

राजन्! वास्तव में वे भगवान् शंकर थे। उन्होंने पूर्वोक्त बर्ताव करके दूसरा रूप धारण कर लिया। देवताओं के स्वामी भगवान् महेश्वर किरात रूप छोड़कर दिव्य स्वरूप का आश्रय ले अलौकिक एवं अद्भुत वस्त्र धारण किये वहाँ खड़े हो गये। इस प्रकार उमा सहित साक्षात् भगवान् वृषभध्वज का दर्शन हुआ। उन्होंने अपने अंगों में सर्प और हाथ में पिनाक धारण कर रखे थे। अनेक रूपधारी भगवान् शूलपाणि उस रणभूमि में मेरे निकट आकर पूर्ववत् सामने खड़े हो गये और बोले- 'परंतप! मैं तुम पर संतुष्ट हूं'। तदनन्तर मेरे धनुष और अक्षय बाणों से भरे हुए दोनों तरकस लेकर भगवान् शिव ने मुझे ही दे दिये और कहा- 'परंतप! ये अपने अस्त्र ग्रहण करो। कुन्तीकुमार! मैं तुमसे संतुष्ट हूँ। बोलो, तुम्हारा कौन-सा कार्य सिद्ध करूं? वीर! तुम्हारे मन में जो कामना हो, बताओ। मैं उसे पूर्ण कर दूंगा। अमरत्व को छोड़कर और तुम्हारे मन में जो भी कामना हो, बताओ'।
मेरा मन तो अस्त्र-शस्त्रों में लगा हुआ था। उस समय मैंने हाथ जोड़कर मन-ही-मन भगवान् शंकर को प्रणाम किया और यह बात कही- 'यदि मुझ पर भगवान् प्रसन्न हैं, तो मेरा मनोवांछित वर इस प्रकार है-देवताओं के पास जो कोई भी दिव्यास्त्र हैं, उन्हें मैं जानना चाहता हूँ।' यह सुनकर भगवान् शंकर ने मुझसे कहा- 'पाण्डुनन्दन! मैं तुम्हें सम्पूर्ण दिव्यास्त्रों की प्राप्ति का वर देता हूँ। पाण्डुकुमार! मेरा रौद्रास्त्र स्वयं तुम्हें प्राप्त हो जायेगा।' यह कहकर भगवान् पशुपति ने बड़ी प्रसन्नता के साथ मुझे अपना महान् पाशुपतास्त्र प्रदान किया।
अपना सनातन अस्त्र मुझे देकर महादेव जी फिर बोले- 'तुम्हें मनुष्यों पर किसी प्रकार इस अस्त्र का प्रयोग नहीं करना चाहिये। अपने से अल्प शक्ति वाले विपक्षी पर यदि इसका प्रहार किया जाये, तो यह सम्पूर्ण विश्व को दग्ध कर देगा। धनंजय! जब शत्रु के द्वारा अपने को बहुत पीड़ा प्राप्त होने लगे, उस दशा में आत्मरक्षा के लिये इसका प्रयोग करना चाहिये। शत्रु के अस्त्रों का विनाश करने के लिये सर्वथा इसका प्रयोग उचित है'। इस प्रकार भगवान् वृषभध्वज के प्रसन्न होने पर सम्पूर्ण अस्त्रों का निवारण करने वाला और कहीं भी कुण्ठित न होने वाला दिव्य पाशुपतास्त्र मूर्तिमान् हो मेरे पास आकर खड़ा हो गया। वह शत्रुओं का संहारक और विपक्षियों की सेना का विध्वंसक है। उसकी प्राप्ति बहुत कठिन है। देवता, दानव तथा राक्षस किसी के लिये भी उसका वेग सहन करना अत्यन्त कठिन है। फिर भगवान् शिव की आज्ञा होने पर मैं वहीं बैठ गया और वे मेरे देखते-देखते अन्तर्धान हो गये।

अर्जुन कहते हैं- भारत! देवाधिदेव परमात्मा भगवान् त्रिलोचन के कृपाप्रसाद से मैंने प्रसन्नतापूर्वक वह रात वहीं व्यतीत की। सवेरा होने पर पूर्वाह्णकाल की क्रिया पूरी करके मैंने पुनः उन्हीं श्रेष्ठ ब्राह्मण को अपने समक्ष पाया, जिनका दर्शन मुझे पहले भी हो चुका था। भरतकुलभूषण! उनसे मैंने अपना सारा वृत्तान्त यथावत् कह सुनाया और बताया कि मैं भगवान् महादेव जी से मिल चुका हूँ। राजेन्द्र! तब वे विप्रवर बड़े प्रसन्न होकर मुझसे बोले- 'कुन्तीकुमार! जिस प्रकार तुमने महादेव जी का दर्शन किया है, वैसा दर्शन और किसी ने नही किया है। अनघ! अब तुम यम आदि सम्पूर्ण लोकपालों के साथ देवराज इन्द्र का दर्शन करोगे और वे भी तुम्हें अस्त्र प्रदान करेंगे'। राजन्! ऐसा कहकर सूर्य के समान तेजस्वी ब्राह्मण देवता ने मुझे बार-बार हृदय से लगाया और फिर वे इच्छानुसार अपने अभीष्ट स्थान को चले गये।
शत्रुविजयी नरेश! तदनन्तर जब वह दिन ढलने लगा, तब पुनः इस जगत में नूतन जीवन का संचार-सा करती हुई पवित्र वायु चलने लगी और उस हिमालय के पार्श्‍ववर्ती प्रदेश में दिव्य, नवीन और सुगन्धित पुष्पों की वर्षा होने लगी। चारों ओर अत्यन्त भयंकर प्रतीत होने वाले दिव्य वाद्यों और इन्द्रसम्बन्धी स्‍तोत्रों के मनोहर शब्द सुनायी देने लगे। सब गन्धर्वों और अप्सराओं के समूह वहाँ देवराज इन्द्र के आगे रहकर गीत गा रहे थे। देवताओं के अनेक गण भी दिव्य विमानों पर बैठकर वहाँ आये थे। जो महेन्द्र के सेवक थे और जो इन्द्रभवन में ही निवास करते थे, वे भी वहाँ पधारे। तदनन्तर थोड़ी ही देर में विविध आभूषणों से विभूषित हरे रंग के घोड़ों से जुत हुए एक सुन्दर रथ के द्वारा शची सहित इन्द्र ने सम्पूर्ण देवताओं के साथ वहाँ पदार्पण किया।
राजन्! इसी समय सर्वोत्कृष्ट ऐश्वर्य-लक्ष्मी से सम्पन्न नरवाहन कुबेर ने भी मुझे दर्शन दिया। दक्षिण दिशा की ओर दृष्टिपात करने पर मुझे साक्षात् यमराज खड़े दिखायी दिये। वरुण और देवराज इन्द्र भी क्रमश: पश्चिम और पूर्व दिशा में यथास्थान खड़े हो गये। महाराज! नरश्रेष्ठ! उन सब लोकपालों ने मुझे सान्त्वना देकर कहा- 'सव्यसाची अर्जुन! देखो, हम सब लोकपाल यहाँ खड़े हैं। देवताओं के कार्य की सिद्धि के लिये ही तुम्हें भगवान् शंकर का दर्शन प्राप्त हुआ था। अब तुम चारों ओर घूमकर हम लोगों से भी दिव्यास्त्र ग्रहण करो'। प्रभो! तब मैंने एकाग्रचित्त हो उन उत्तम देवताओं को प्रणाम करके उन सबसे विधिपूर्वक महान् दिव्यास्त्र प्राप्त किये। भारत! जब मैं अस्त्र ग्रहण कर चुका, तब देवताओं ने मुझे जाने की आज्ञा दी।
शत्रुदमन! तदनन्तर सब देवता जैसे आये थे, वैसे अपने-अपने स्थान को चले गये। देवेश्वर भगवान् इन्द्र ने भी अपने अत्यन्त प्रकाशपूर्ण रथ पर आरूढ़ हो मुझसे कहा- 'अर्जुन! तुम्हें स्वर्गलोक की यात्रा करनी होगी। भरतश्रेष्ठ! धनंजय यहाँ आने से पहले ही मुझे तुम्हारे विषय में सब कुछ ज्ञात हो गया था। इसके बाद मैंने तुम्हें दर्शन दिया है। पाण्डुनन्दन! तुमने पहले अनेक बार बहुत-से तीर्थों में स्नान किया है और इस समय इस महान् तप का भी अनुष्ठान कर लिया है, अतः तुम स्वर्गलोक में सशरीर जाने के अधिकारी हो गये हो। शत्रुसूदन! अभी तुम्हें और भी उत्तम तपस्या करनी है और स्वर्गलोक में अवश्य पदार्पण करना है। मेरी आज्ञा से मातलि तुम्हें स्वर्ग में पहुँचा देगा। पाण्डवश्रेष्ठ! यहाँ रहकर जो तुम अत्यन्त दुष्कर तप कर रहे हो, इसके कारण देवताओं तथा महात्मा मुनियों में तुम्हारी ख्याति बहुत बढ़ गयी है'।

तब मैंने देवराज इन्द्र से कहा- 'भगवन्! आप मुझ पर प्रसन्न होइये। देवेश्वर! मैं अस्त्रविद्या की प्राप्ति के लिये आपको अपना आचार्य बनाता हूँ।' इन्द्र ने कहा- 'परंतप तात अर्जुन! दिव्य अस्त्र-शस्त्रों का ज्ञान प्राप्त कर लेने पर तुम भयंकर कर्म करने लगोगे। अतः पाण्डुनन्दन! मेरी इच्छा है कि तुम जिसके लिये अस्त्रों की शिक्षा प्राप्त करना चाहते हो, तुम्हारा वह उद्देश्य पूर्ण हो। यह सुनकर मैंने उत्तर दिया- 'शत्रुघाती देवेश्वर! मैं शत्रुओं द्वारा प्रयुक्त दिव्यास्त्रों का निवारण करने के सिवा अन्य किसी अवसर पर मनुष्यों के ऊपर दिव्यास्त्रों का प्रयोग नहीं करूंगा। देवराज! सुरश्रेष्ठ! आप मुझे वे दिव्य अस्त्र प्रदान करें। अस्त्रविद्या सीखने के पश्चात् मैं उन्हीं अस्त्रों के द्वारा जीते हुए लोकों पर अधिकार प्राप्त करना चाहता हूँ।'
इन्द्र बोले- 'धनंजय! मैंने तुम्हारी परीक्षा लेने के लिये उपर्युक्त बात कही है। तुमने जो अस्त्रविद्या के प्रति अत्यन्त उत्सुकता प्रकट की है, वह तुम्हारे जैसे मेरे पुत्र के अनुरूप ही है। भारत! तुम मेरे भवन में चलकर सम्पूर्ण अस्त्रों की शिक्षा प्राप्त करो। कुरुश्रेष्ठ! वायु, अग्नि, वसु, वरुण, मरुद्गण, साध्यगण, ब्रह्मा, गन्धर्वगण, नाग, राक्षस, विष्णु तथा निऋति के और स्वयं मेरे भी सम्पूर्ण अस्त्रों का ज्ञान प्राप्त करो। मुझसे ऐसा कहकर इन्द्र वहीं अन्तर्धान हो गये। तदनन्तर थोड़ी ही देर में मुझे हरे रंग के घोड़ों से जुता हुआ देवराज इन्द्र का रथ वहाँ उपस्थित दिखायी दिया। राजन्! वह दिव्य मायामय पवित्र रथ मातलि के द्वारा नियंत्रित था। जब सभी लोकपाल चले गये, तब मातलि ने मुझसे कहा- 'महातेजस्वी वीर! देवराज इन्द्र तुमसे मिलना चाहते हैं। महाबाहो! तुम उनसे मिलकर कृतार्थ होओ और अब आवश्यक कार्य करो। इसी शरीर से देवलोक में चलो तथा पुण्यात्मा पुरुषों के लोकों का दर्शन करो। भरतनन्दन! सहस्र नेत्रों वाले देवराज इन्द्र तुम्हें देखना चाहते हैं। मातलि के ऐसा कहने पर मैं हिमालय से आज्ञा ले रथ की परिक्रमा करके उस श्रेष्ठ रथ में सवार हुआ।
मातलि अश्व संचालन की कला के मर्मज्ञ थे। सारथि के कार्य में अत्यन्त कुशल थे। उन्होंने मन तथा वायु के समान वेगशाली अश्वों को यथोचित रीति से आगे बढ़ाया। राजन्! उस समय देवसारथि मातलि ने आकाश में चक्कर लगाते हुए रथ पर स्थिरतापूर्वक बैठे हुए मेरे मुख की ओर दृष्टिपात किया और आश्चर्यचकित होकर कहा- 'भरतश्रेष्ठ! आज मुझे यह बड़ी विचित्र और अद्भुत बात दिखायी दे रही है कि इस दिव्य रथ पर बैठकर तुम अपने स्थान से तनिक भी हिल-डुल नहीं रहे हो। कुरुकुलभूषण भरतश्रेष्ठ! जब घोड़े पहली बार उड़ान भरते हैं, उस समय मैंने सदा यह देखा है कि देवराज इन्द्र भी विचलित हुए बिना नहीं रह पाते, परंतु तुम चक्कर काटते हुए रथ पर भी स्थिर भाव से बैठे हो। कुरुश्रेष्ठ! तुम्हारी ये सब बातें मुझे इन्द्र से भी बढ़कर प्रतीत हो रही हैं। भरतकुलभूषण नरेश! ऐसा कहकर मातलि ने अन्तरिक्षलोक में प्रविष्ट होकर मुझे देवताओं के घरों और विमानों का दर्शन कराया, फिर हरे रंग के घोड़ों से जुता हुआ वह रथ वहां से भी ऊपर की ओर बढ़ चला। नरश्रेष्ठ! ऋषि और देवता भी उस स्थान का समादर करते थे। तदनन्तर मैंने देवर्षियों के अनेक समुदायों का दर्शन किया, जो अपनी इच्छा के अनुसार सर्वत्र जाने की शक्ति रखते हैं। अमित तेजस्वी गन्धर्वों और अप्सराओं का प्रभाव भी मुझे प्रत्यक्ष दिखायी दिया। फिर इन्द्रसारथि मातलि ने मुझे शीघ्र ही देवताओं के नन्दन आदि वन और उपवन दिखाये। तत्पश्चात् मैंने अमरावतीपुरी तथा इन्द्रभवन का दर्शन किया। वह पुरी इच्छानुसार फल देने वाले दिव्य वृक्षों तथा रत्नों से सुशोभित थी। वहाँ सूर्य का ताप नहीं होता, सर्दी या गर्मी का कष्ट नहीं रहता और न किसी को थकावट ही होती है।

नरेश्वर! वहाँ रजोगुणजनित विकार नहीं सताते, बुढ़ापा नहीं आता; शोक, दीनता और दुर्बलता का दर्शन नहीं होता। महाराज! शत्रुसूदन! स्वर्गवासी देवताओं को कभी ग्लानि नहीं होती। उनमें क्रोध और लोभ का भी अभाव होता है। राजन्! स्वर्ग में निवास करने वाले प्राणी सदा संतुष्ट रहते हैं। वहां के वृक्ष सर्वदा फल-फूल से सम्पन्न और हरे पत्तों से सुशोभित रहते हैं। वहाँ सहस्रों सौगन्धिक कमलों से अलंकृत नाना प्रकार के सरोवर शोभा पाते हैं और शीतल, पवित्र, सुगन्धित एवं नवजीवनदायक वायु सदा बहती रहती है। वहां की भूमि सब प्रकार के रत्नों से विचित्र शोभा धारण करती है और (सब ओर बिखरे हुए) पुष्प उस भूमि के लिये आभूषण का काम देते हैं। स्वर्गलोक में बहुत-से मनोहर पशु और पक्षी देखे जाते हैं, जिनकी बोली बड़ी मधुर प्रतीत होती है। वहाँ अनेक देवता आकाश में विमानों पर विचरते दिखायी देते हैं। तदनन्तर मुझे वसु, रुद्र, साध्य, मरुद्गण, आदित्य और अश्विनीकुमारों के दर्शन हुए। मैंने उन सबके आगे मस्तक झुकाकर उनका स्वागत किया। उन सबने मुझे पराक्रमी, यशस्वी, तेजस्वी, बलवान्, अस्त्रवेत्ता और संग्राम-विजयी होने का आशीर्वाद दिया। तत्पश्चात् देवगन्धपर्वपूजित दिव्य अमरवतीपुरी में प्रवेश करके मैंने हाथ जोड़कर सहस्र नेत्रों वाले देवराज इन्द्र को प्रणाम किया। दाताओं में श्रेष्ठ देवराज इन्द्र ने प्रसन्न होकर मुझे अपने आधे सिंहासन पर स्थान दिया। इतना ही नहीं, उन्होंने बड़े आदर के साथ मेरे अंगों पर हाथ फेरा। यज्ञों में पूरी दक्षिणा देने वाले भरतश्रेष्ठ! उस स्वर्गलोक में मैं देवताओं और गन्धर्वों के साथ अस्त्रविद्या की प्राप्ति के लिये रहने लगा और प्रतिदिन अस्त्रों का अभ्यास करने लगा। उस समय गन्धर्वराज विश्वावसु के पुत्र चित्रसेन के साथ मेरी मैत्री हो गयी थी।
नरेश्वर! उन्होंने मुझे सम्पूर्ण गान्धर्ववेद (संगीत-विद्या) का अध्ययन कराया। राजन्! वहाँ इन्द्रभवन में अस्त्र-शस्त्रों की शिक्षा ग्रहण करते हुए मैं बड़े सम्मान और सुख से रहने लगा। वहाँ सभी मनोवांछित पदार्थ मेरे लिये सुलभ थे। भरतश्रेष्ठ! मै वहाँ कभी मनोहर गीत सुनता, कभी पर्याप्त रूप से दिव्य वाद्यों का आनन्द लेता और कभी-कभी श्रेष्ठ अप्सराओं का नृत्य भी देख लेता था। भारत! इन समस्त सुख-सुविधाओं की अवहेलना न करते हुए उन्हें स्वीकार करके भी मैं इनके असली रूप को जानकर-इनकी निःसारता को भलीभाँति समझकर अधिकतर अस्त्रों के अभ्यास में ही संलग्न रहता था। (गीत आदि में कभी आसक्त नहीं हुआ)। अस्त्र-विद्या की ओर मेरी ऐसी अभिरुचि होने से सहस्र नेत्रधारी भगवान् इन्द्र मुझ पर बहुत संतुष्ट रहते थे। राजन्! इस प्रकार स्वर्ग में रहकर मेरा यह समय सुखपूर्वक बीतने लगा। धीरे-धीरे मैं अस्त्र-विद्या में निपुण हो गया। मेरी विज्ञता पर सबको अधिक विश्वास था।
एक दिन भगवान् इन्द्र ने अपने दोनों हाथों से मेरे मस्तक का स्पर्श करते हुए मुझसे इस प्रकार कहा- 'अर्जुन! अब तम्हें युद्ध में देवता भी परास्त नहीं कर सकते। फिर मर्त्यलोक में रहने वाले बेचारे असंयमी मनुष्यों की तो बात ही क्या है? तुम युद्ध में अप्रमेय, अजेय और अनुपम हो। संग्रामभूमि में सम्पूर्ण देवता और असुर भी तुम्हें पराजित नहीं कर सकते।' इतना कहते-कहते देवराज के शरीर में रोमांच हो आया। तदनन्तर वे फिर बोले- 'वीर! अस्त्र-युद्ध में तुम्हारा सामना कर सके, ऐसा कोई योद्धा नहीं होगा। कुरुश्रेष्ठ! तुम सर्वदा सावधान रहते हो, प्रत्येक कार्य में कुशल हो। जितेन्द्रिय, सत्यवादी और ब्राह्मणभक्त हो; तुम्हें अस्त्र-शस्त्रों का ज्ञान है और तुम अद्भुत शौर्य से सम्पन्न हो। पार्थ! तुमने पांच विधियों सहित पंद्रह अस्त्र प्राप्त किये हैं, अतः इस भूतल पर तुम्हारे-जैसा शूर दूसरा कोई नहीं है। परंतप धनंजय! प्रयोग, उपसंहार, आवृत्ति, प्रायश्चित[1] और प्रतिघात[2]-ये अस्त्रों की पांच विधियां हैं; तुम इन सबका पूर्ण ज्ञान प्राप्त कर चुके हो। अतः अब गुरुदक्षिणा देने का समय आ गया है।'

'तुम उसे देने की प्रतिज्ञा करो, तब मैं अपने महान् कार्य को तुम्हें बताऊँगा।' राजन्! यह सुनकर मैंने देवराज से कहा- 'भगवन्! जो कुछ मैं कर सकता हूं, उसे किया हुआ ही समझिये।' नरेश्वर! तब बल और वृत्रासुर के शत्रु इन्द्र ने मुझसे हंसते हुए कहा- 'वीरवर! तीनों लोकों में ऐसा कोई कार्य नहीं है, जो तुम्हारे लिये असाध्य हो। निवातकवच नामक दानव मेरे शत्रु हैं। वे समुद्र के भीतर दुर्गम स्थान का आश्रय लेकर रहते हैं। उनकी संख्या तीन करोड़ बतायी जाती है और उन सभी के रूप, बल और तेज एक समान हैं। कुन्तीनन्दन! तुम उन दानवों का संहार कर डालो। इतने से ही तुम्हारी गुरु-दक्षिणा पूरी हो जायेगी।' ऐसा कहकर इन्द्र ने मुझे एक अत्यन्त कान्तिमान् दिव्य रथ प्रदान किया, जिसे मातलि जोतकर लाये थे। उसमें मयूरों के समान रोम वाले घोड़े जुते हुए थे। रथ आ जाने पर देवराज ने यह उत्तम किरीट मेरे मस्तक पर बांध दिया। फिर उन्होंने मेरे स्वरूप के अनुरूप प्रत्येक अंग में आभूषण पहना दिये।
इसके बाद यह अभेद्य उत्तम कवच धारण कराया, जिसका स्पर्श तथा रूप मनोहर है। तत्पश्चात् मेरे गाण्डीव धनुष में उन्होंने यह अटूट प्रत्यंचा जोड़ दी। इस प्रकार युद्ध की सामग्रियों से सम्पन्न होकर उस तेजस्वी रथ के द्वारा में संग्राम के लिये प्रस्थित हुआ, जिस पर आरूढ़ होकर पूर्वकाल में देवराज ने विरोचनकुमार बलि को परास्त किया था। महाराज! तब उस रथ की घर्घराहट से सजग हो सब देवता मुझे देवराज समझकर मेरे पास आये और मुझे देखकर पूछने लगे- 'अर्जुन! तुम क्या करने की तैयारी में हो?' तब मैंने उनसे सब बातें बताकर कहा- 'मैं युद्ध में यही करने जा रहा हूँ। आपको यह ज्ञात होना चाहिये कि मैं निवातकवच नामक दानवों के वध की इच्छा से प्रस्थित हुआ हूँ। अतः निष्पाप एवं महाभाग देवताओ! आप मुझे ऐसा आशीर्वाद दें, जिससे मेरा मंगल हो।'
राजन्! तब वे देवता लोग प्रसन्न हो देवराज इन्द्र की भाँति श्रेष्ठ एंव मधुर वाणी द्वारा मेरी स्तुति करते हुए बोले- 'इस रथ के द्वारा इन्द्र ने युद्ध में शम्बरासुर पर विजय पायी है। नमुचि, बल, वृत्र, प्रह्लाद और नरकासुर को परास्त किया है। इनके सिवा अन्य बहुत-से दैत्यों को भी इस रथ के द्वारा पराजित किया है, जिनकी संख्या सहस्रों, लाखों और अरबों तक पहुँच गयी है। कुन्तीनन्दन! जैसे पूर्वकाल में सब को वश में करने वाले इन्द्र ने असुरों पर विजय पायी थी, उसी प्रकार तुम भी इस रथ के द्वारा युद्ध में पराक्रम करके निवातकवचों को परास्त करोगे। यह श्रेष्ठ शंख है, जिसे बजाने से तुम्हें दानवों पर विजय प्राप्त हो सकती है। महामना इन्द्र ने भी इसके द्वारा सम्पूर्ण लोकों पर विजय पायी है। वही यह शंख है, जिसे मैंने अपनी विजय के लिये ग्रहण किया था। देवताओं ने उसे दिया था, इसलिये इसका नाम देवदत्त है।' शंख लेकर देवताओं के मुख से अपनी स्तुति सुनता हुआ मैं कवच, बाण तथा धनुष से सज्जित हो युद्ध की इच्छा से अत्यन्त भयंकर दानवों के नगर की ओर चल दिया।

अर्जुन बोले- राजन्! तदनन्तर मार्ग में जहाँ-तहाँ महर्षि के मुख से अपनी स्तुति सुनते हुए मैंने जल के स्वामी समुद्र के पास पहुँचकर उसका निरीक्षण किया। वह देखने में अत्यन्त भयंकर था। उसका पानी कभी घटता-बढ़ता नहीं है। उसमें फेन से मिली हुई पहाड़ों के समान ऊँची-ऊँची लहरें उठकर नृत्य करती-सी दिखायी दे रही थीं। वे कभी इधर-उधर फैल जाती थीं और कभी आपस में टकरा जाती थीं। वहाँ सब ओर रत्नों से भरी हुई हजारों नावें चल रही थीं, जो आकाश में विचरते हुए विमानों-की सी शोभा पाती थीं तथा तिमिगिंल[1], तिमितिमिगिंल[2], कछुए और मगर पानी में डूबे हुए पर्वत के समान दृष्टिगोचर होते थे। सहस्रों शंख सब ओर जल में निमग्न थे। जैसे रात में झीने बादलों के आवरण से सहस्रों तारे चमकते दिखायी देते हैं, उसी प्रकार समुद्र के जल में स्थित हजारों रत्नसमूह तैरते हुए से प्रतीत हो रहे थे। औरों की तो बात ही क्या है, वहाँ भयानक वायु भी पथ-भ्रान्त की भाँति भटकने लगती है।
वायु का वह चक्कर काटना अद्भुत-सा प्रतीत हो रहा था। इस प्रकार अत्यन्त वेगशाली जलराशि महासागर को देखकर उसके पास ही मैंने दानवों से भरा हुआ वह दैत्य नगर भी देखा। रथ-संचालन में कुशल सारथि मातलि तुरंत वहाँ पहुँचकर पाताल[3] में उतरे तथा रथ पर सावधानी से बैठकर आगे बढ़े। उन्होंने रथ की घर्घराहट से सबको भयभीत करते हुए उस दैत्यपुरी की ओर धावा किया। आकाश में होने वाली मेघ-गर्जना के समान उस रथ का शब्द सुनकर दानव लोग मुझे देवराज इन्द्र समझकर भय से अत्यन्त व्याकूल हो उठे। सभी मन-ही-मन घबरा गये। सभी अपने हाथों में धनुष-बाण, तलवार, शूल, फरसा, गदा और मूसल आदि अस्त्र-शस्त्र लेकर खड़े हो गये। दानवों के मन में आतंक छा गया था। इसलिये उन्होंने नगर की रक्षा का प्रबन्ध करके सारे दरवाजे बंद कर लिये। नगर के बाहर कोई भी दिखायी नहीं देता था। तब मैंने बड़ी भयंकर ध्वनि करने वाले देवदत्त नामक शंख को हाथ में लेकर अत्यन्त प्रसन्न हो धीरे-धीरे उसे बजाया। वह शंखनाद स्वर्गलोक से टकराकर प्रतिध्वनि उत्पन्न करने लगा। उसकी आवाज सुनकर बड़े-बड़े प्राणी भी भयभीत हो इधर-उधर छिप गये।
भारत! तदनन्तर निवातकवच नामक सभी दैत्य आभूषणों से विभूषित हो भाँति-भाँति के कवच धारण किये, हाथों में विचित्र आयुध लिये, लोहे के बने हुए बड़े-बड़े शूल, गदा, मूसल, पट्टिश, करवाल, रथचक्र, शतध्नी (तोप) भुशुण्डि (बंदूक) तथा रत्नजटित विचित्र खंड आदि लेकर सहस्रों की संख्या में नगर से बाहर आये। भरतश्रेष्ठ! उस समय मातलि ने बहुत सोच-विचार कर समतल प्रदेश में रथ जाने योग्य मार्गों पर अपने उन घोड़ों को हांका। उनके हांकने पर उन शीघ्रगामी अश्वों की चाल इतनी तेज हो गयी कि मुझे उस समय कुछ भी दिखायी नहीं देता था। यह एक अद्भुत बात थी। तदनन्तर उन दानवों ने वहाँ भीषण स्वर और विकराल आकृति वाले विभिन्न प्रकार के सहस्रों बाजे जोर-जोर से बजाने आरम्भ किये। वाद्यों की उस तुमुल-ध्वनि से सहसा समुद्र के लाखों बड़े-बड़े पर्वताकार मत्स्य मर गये और उनकी लाशें पानी के ऊपर तैरने लगीं। तत्पश्चात् उन सब दानवों ने सैकड़ों और हजारों तीखे बाणों की वर्षा करते हुए बड़े वेग से मुझ पर आक्रमण किया। भारत! तब उन दानवों का और मेरा महाभयंकर तुमुल संग्राम आरम्भ हो गया, जो निवातकवचों के लिये विनाशकारी सिद्ध हुआ। उस समय बहुत-से देवर्षि तथा अन्य महर्षि एवं ब्रह्मार्षि और सिद्धगण उस महायुद्ध में (देखने के लिये) आये। वे सब-के-सब मेरी विजय चाहते थे। अतः उन्होंने जैसे तारकामय संग्राम के अवसर पर इन्द्र की स्तुति की थी, उसी प्रकार अनुकूल एवं मधुर वचनों द्वारा मेरा भी स्तवन किया।

अर्जुन बोले- भारत! तदनन्तर सारे निवातकवच संगठित हो हाथों में अस्त्र-शस्त्र लिये युद्धभूमि में वेगपूर्वक मेरे ऊपर टूट पड़े। उन महारथी दानवों ने मेरे रथ का मार्ग रोककर भीषण गर्जना करते हुए मुझे सब ओर से घेर लिया और मुझ पर बाणों की वर्षा आरम्भ कर दी। फिर कुछ अन्य महापराक्रमी दानव शूल और पट्टिश आदि हाथों में लिये मेरे सामने आये और मुझ पर शूल तथा भुशुण्डियों का प्रहार करने लगे। दानवों द्वारा की गयी वह शूलों की बड़ी भारी वर्षा निरन्तर मेरे रथ पर होने लगी। उसके साथ ही गदा और शक्तियों का भी प्रहार हो रहा था। कुछ दूसरे निवातकवच हाथों में तीखे अस्त्र-शस्त्र लिये उस युद्ध के मैदान में मेरी ओर दौड़े। वे प्रहार करने में कुशल थे। उनकी आकृति बड़ी भयंकर थी और देखने में वे कालरूप जान पड़ते थे। तब मैंने उनमें से एक-एक को युद्ध में गाण्डीव धनुष से छूटे हुए सीधे जाने वाले विविध प्रकार के दस-दस वेगवान् बाणों द्वारा बींध डाला। मेरे छोड़े हुए बाण पत्थर पर तेज किये हुए थे। उनकी मार खाकर सभी दानव युद्धभूमि से भाग चले। तब मातलि ने उस रथ के घोड़ों को तुरंत ही तीव्र वेग से हांका। सारथि से प्रेरित होकर वे अश्व नाना प्रकार की चालें दिखाते हुए वायु के समान वेग से चलने लगे। मातलि ने उन्हें अच्छी तरह काबू में कर रखा था। उन सब ने वहाँ दिति के पुत्रों को रौंद डाला।
अर्जुन के उस विशाल रथ में दस हजार घोड़े जुते हुए थे, तो भी मातलि ने उन्हें इस प्रकार वश में कर रखा था कि वे अल्पसंख्यक अश्वों की भाँति शान्त-भाव से विचरते थे। उन घोड़ों के पैरों की मार पड़ने से, रथ के पहिये की घर्घराहट होने से तथा मेरे बाणों की चोट खाने से सैकड़ों दैत्य मर गये। इसी प्रकार वहाँ दूसरे बहुत-से असुर हाथ में धनुष-बाण लिये प्राणरहित हो गये थे और उनके सारथि भी मारे गये थे, उस दशा में सारथिशून्य घोड़े उनके निर्जीव शरीर को खींचे लिये जाते थे। तब वे समस्त दानव सारी दिशाओं और विदिशाओं को रोककर भाँति-भाँति के अस्त्र-शस्त्रों द्वारा मुझ पर घातक प्रहार करने लगे। इससे मेरे मन में बड़ी व्यथा हुई। उस समय मैंने मातलि की अत्यन्त अद्भुत शक्ति देखी। उन्होंने वैसे वेगशाली अश्वों को बिना किसी प्रयास के ही काबू में कर लिया। राजन्! तब मैंने उस रणभूमि में अस्त्र-शस्त्रधारी सैकड़ों तथा सहस्रों असुरों को विचित्र एवं शीघ्रगामी बाणों द्वारा मार गिराया।
शत्रुदमन नरेश! इस प्रकार पूर्ण प्रयत्नपूर्वक युद्ध में विचरते हुए मेरे ऊपर इन्द्रसारथि वीरवर मातलि बड़े प्रसन्न हुए। मेरे उन घोड़ों तथा उस दिव्य रथ से कुचल जाने के कारण भी कितने ही दानव मारे गये और बहुत-से युद्ध छोड़कर भाग गये। निवातकवचों ने संग्राम में हम लोगों से होड़-सी लगा रखी थी। मैं बाणों के आघात से पीड़ित था, तो भी उन्होंने बड़ी भारी बाणवर्षा करके मेरी प्रगति को रोकने की चेष्टा की। तब मैंने अद्भुत और शीघ्रगामी बाण को ब्रह्मास्त्र से अभियंत्रित करके चलाया और उनके द्वारा शीघ्र ही सैकड़ों तथा हजारों दानवों का संहार करने लगा। तदनन्तर मेरे बाण से पीड़ित होकर वे महारथी दैत्य क्रोध से आग-बबूला हो उठे और एक साथ संगठित हो खड्ग, शूल तथा बाणों की वर्षा द्वारा मुझे घायल करने लगे। भारत! यह देख मैंने देवराज इन्द्र के परमप्रिय माधव नामक प्रचण्ड तेजस्वी अस्त्र का आश्रय लिया। तब उस अस्त्र के प्रभाव से मैंने दैत्यों के चलाये हुए सहस्रों खड्ग, त्रिशूल और तोमरों के सौ-सौ टुकड़े कर डाले। तत्पश्चात् उन दानवों के समस्त अस्त्र-शस्त्रों का उच्छेद करके मैंने रोषवश उन सबको भी दस-दस बाणों से घायल करके बदला चुकाया। उस समय मेरे गाण्डीव धनुष से बड़े-बड़े बाण उस युद्धभूमि में इस प्रकार छूटते थे, मानो वृक्ष से झुंड-के-झुंड भौंरे उड़ रहे हों। मातलि ने मेरे इस कार्य की बड़ी प्रशंसा की।

तदनन्तर उन दानवों के भी बाण मेरे ऊपर जोर-जोर से गिरने लगे। मातलि ने उनकी उस बाण-वर्षा की भी सराहना की। फिर मैंने अपने बाणों द्वारा शत्रुओं के उन सब बाणों को छिन्न-भिन्न कर डाला।
इस प्रकार मार खाते और मरते रहने पर भी निवातकवचों ने पुनः भारी बाण-वर्षा के द्वारा मुझे सब ओर से घेर लिया। तब मैंने अस्त्र-विनाशक अस्त्रों द्वारा उनकी बाण-वर्षा के वेग को शान्त करके अत्यन्त शीघ्रगामी एवं प्रज्वलित बाण द्वारा सहस्रों दैत्यों को घायल कर दिया। उनके कटे हुए अंग उसी प्रकार रक्त की धारा बहाते थे, जैसे वर्षा-ऋतु में वृष्टि के जल से भीगे हुए पर्वतों के शिखर (गेरू आदि धातुओं से मिश्रित) जल की धारा बहाते हैं।
मेरे बाणों का स्पर्श इन्द्र के वज्र के समान था। वे बड़े वेग से छूटते और सीधे जाकर शत्रु को अपना निशाना बनाते थे। उनकी चोट खाकर वे समस्त दानव भय से व्याकुल हो उठे। उन दैत्यों के शरीर के सौ-सौ टुकड़े हो गये थे। उनके अस्त्र-शस्त्र कट गये और उत्साह नष्ट हो गया था। ऐसी अवस्था में निवातकवचों ने मेरे साथ माया युद्ध आरम्भ कर दिया।

अर्जुन बोले- महाराज! तदनन्तर चारों ओर से पत्थरों की बड़ी भारी वर्षा आरम्भ हो गयी। वृक्षों के बराबर ऊँचे शिलाखण्ड भूमि में गिरने लगे, इससे मुझे बड़ी पीड़ा हुई। तब मैंने महेन्द्रास्त्र से अभिमन्त्रित वज्रतुल्य वेगवान बाणों द्वारा उस महासमर में गिरने वाले समस्त शिलाखण्डों को चूर-चूर कर दिया। पत्थरों की वर्षा के चूर्ण होते ही सब ओर आग प्रकट हो गयी। फिर तो वहाँ आग की चिनगारियों के समूह की भाँति पत्थर का चूर्ण पड़ने लगा। तदनन्तर मेरे बाणों से वह पत्थरों की वर्षा शान्त होने पर महत्तर जल-वृष्टि आरम्भ हो गयी। मेरे पास ही सर्पों के समान मोटी जलधाराएं गिरने लगीं। आकाश से प्रचण्ड शक्तिशाली सहस्रों धाराएं बरसने लगीं, जिन्होंने न केवल आकाश को ही, अपितु सम्पूर्ण दिशाओं और उपदिशाओं को भी सब ओर से ढक लिया। धाराओं की वर्षा, हवा के झकोरों और दैत्यों की गर्जना से कुछ भी जान नहीं पड़ता था। स्वर्ग से लेकर पृथ्वी तक एक सूत्र में आबद्ध-सी होकर पृथ्वी पर सब ओर जल की धाराएं लगातार गिर रहीं थीं, जिन्होंने वहाँ मुझे मोह में डाल दिया था।
तब मैंने वहाँ देवराज इन्द्र के द्वारा प्राप्त हुए दिव्य विशोषणास्त्र का प्रयोग किया, जो अत्यन्त तेजस्वी और भयंकर था। उससे वर्षा का वह सारा जल सूख गया। भारत! जब मैंने पत्थरों की वर्षा शान्त कर दी औ पानी की वर्षा को भी सोख लिया, तब दानव लोग मुझ पर मायामय अग्नि और वायु का प्रयोग करने लगे। फिर तो मैंने वारुणास्त्र से वह सारी आग बुझा दी और महान् शैलास्त्र का प्रयोग करके मायामय वायु का वेग कुण्डित कर दिया। भारत! उस माया का निवारण हो जाने पर वे रणोन्मत दानव एक ही समय अनेक प्रकार की माया का प्रयोग करने लगे। फिर तो भयानक अस्त्रों की तथा अग्नि, वायु और पत्थरों की बड़ी भारी वर्षा होने लगी, जो रोंगटे खड़े कर देने वाली थी। उस मायामयी वर्षा ने युद्ध में मुझे बड़ी पीड़ा दी। तदनन्तर चारों ओर महाभयानक अन्धकार छा गया। घोर एवं दुःसह तिमिरराशि से सम्पूर्ण लोकों के आच्छादित हो जाने पर मेरे रथ के घोड़े युद्ध से विमुख हो गये और मातलि भी लड़खड़ाने लगे। उनके हाथ से घोड़ों के लगाम और चाबुक पृथ्वी पर गिर पड़े और वे भयभीत होकर बार-बार मुझसे पूछने लगे- 'भरतश्रेष्ठ अर्जुन! तुम कहाँ हो?' मातलि के बेसुध होने पर मेरे मन में भी अत्यन्त भय समा गया।
तब सुध-बुध खोये हुए मातलि ने मुझ भयभीत योद्धा से इस प्रकार कहा- 'निष्पाप कुन्तीकुमार! प्राचीन काल में अमृत की प्राप्ति के लिये देवताओं और दैत्यों में अत्यन्त घोर संग्राम हुआ था, जिसे मैंने अपनी आंखों देखा है। शम्बरासुर के वध के समय भी अत्यन्त भयानक युद्ध हुआ था। उसमें भी मैंने देवराज इन्द्र के सारथि का कार्य संभाला था। इसी प्रकार वृत्रासुर के वध के समय भी मैंने ही घोड़ों की बागडोर हाथ में ली थी। विरोचनकुमार बलि का अत्यन्त भयंकर महासंग्राम भी मेरा देखा हुआ है। ये बड़े-बड़े भयानक युद्ध मैंने देखे हैं, उनमें भाग लिया है, परंतु पाण्डुनन्दन! आज से पहले कभी भी मैं इस प्रकार अचेत नहीं हुआ था। जान पड़ता है, विधाता ने आज समस्त प्रजा का संहार निश्चित किया है, अवश्य ऐसी ही बात है। जगत के संहार के अतिरिक्त अन्य समय में ऐसे भयानक युद्ध का होना सम्भव नहीं हैं'। मातलि का यह वचन सुनकर मैंने स्वयं ही अपने-आपको संभाला और दानवों के उस महान् मायाबल का निवारण करते हुए भयभीत मातलि से कहा- 'सूत! आप डरें मत। स्थिरतापूर्वक रथ पर बैठे रहें और देखें, मेरी इन भुआजों में कितना बल है? मेरे गाण्डीव धनुष तथा अस्त्रों का कैसा प्रभाव है? आज मैं अपने अस्त्रों की माया से इन दानवों की इस भयंकर माया तथा घोर अन्धकार का विनाश किये देता हूं'।

नरेश्वर! ऐसा कहकर मैंने देवताओं के हित के लिये अस्त्रसम्बन्धिनी माया की सृष्टि की, जो समस्त प्राणियों को मोह में डालने वाली थी। उससे असुरों की वे सारी मायाएं नष्ट हो गयीं। तब उन अमित तेजस्वी दानव राजाओें ने पुनः नाना प्रकार की मायाएं प्रकट कीं।
इससे कभी तो प्रकाश छा जाता था और कभी सब कुछ अन्धकार में विलीन हो जाता था। कभी सम्पूर्ण जगत् अदृश्य हो जाता और कभी जल में डूब जाता था।
तदनन्तर प्रकाश होने पर मातलि ने घोड़ों को काबू में करके अपने श्रेष्ठ रथ के द्वारा उस रोमांचकारी संग्राम में विचरना प्रारम्भ किया। तब भयानक निवातकवच चारों ओर से मेरे ऊपर टूट पड़े।
उस समय मैंने अवसर देख-देखकर उन सब को यमलोक भेज दिया। वह युद्ध निवातकवचों के लिये विनाशकारी था। अभी युद्ध हो ही रहा था कि सहसा सारे दानव अन्तर्धानी माया से छिप गये। अतः मैं किसी को भी देख न सका।

अर्जुन बोले- राजन्! इस प्रकार अदृश्य रहकर ही वे दैत्य माया द्वारा युद्ध करने लगे तथा मैं भी अपने अस्त्रों की अदृश्य शक्ति के द्वारा ही उनका सामना करने लगा। मेरे गाण्डीव धनुष से छूटे हुए बाण विधिवत् प्रयुक्त दिव्यास्त्रों से प्रेरित हो जहाँ-जहाँ वे दैत्य थे, वहीं जाकर उनके सिर काटने लगे। जब मैं इस प्रकार युद्धक्षेत्र में उनका संहार करने लगा, तब वे निवातकवच दानव अपनी माया को समेटकर सहसा नगर में घुस गये। दैत्यों के भाग जाने से वहाँ सब कुछ स्पष्ट दिखायी देने लगा, तब मैंने देखा, लाखों दानव वहाँ मरे पड़े थे। उनके अस्त्र-शस्त्र और आभूषण भी पिसकर चूर्ण हो गये थे। दानवों के शरीरों और कवचों के सौ-सौ टुकड़े दिखायी देते थे। वहाँ दैत्यों की इतनी लाशें पड़ी थीं कि घोड़ों के लिये एक के बाद दूसरा पैर रखने के लिये कोई स्थान नहीं रह गया था। अतः वे अन्तरिक्षचारी अश्व वहां से सहसा उछलकर आकाश में खड़े हो गये। तदनन्तर निवातकवचों ने अदृश्यरूप से ही आक्रमण किया ओर केवल आकाश को आच्छादित करके पत्थरों की वर्षा आरम्भ कर दी।
भरतनन्दन! कुछ भयंकर दानवों ने, जो पृथ्वी के भीतर घुसे हुए थे, मेरे घोड़ों के पैर तथा रथ के पहिये पकड़ लिये। इस प्रकार युद्ध करते समय मेरे हरे रंग के घोड़ों तथा रथ को पकड़कर उन दानवों ने रथसहित मेरे ऊपर सब ओर से शिलाखण्डों द्वारा प्रहार आरम्भ किया। नीचे पर्वतों के ढेर लग रहे थे और ऊपर से नयी-नयी चट्टानें पड़ रही थीं। इससे वह प्रदेश जहाँ हम लोग मौजूद थे, एक गुफा के समान बन गया। एक ओर तो मैं शिलाखण्डों से आच्छादित हो रहा था, दूसरी ओर मेरे घोड़े पकड़ लिये जाने से रथ की गति कुण्ठित हो गयी थी। इस विवशता की दशा में मुझे बड़ी पीड़ा होने लगी, जिसे मातलि ने जान लिया। इस प्रकार मुझे भयभीत हुआ देख मातलि ने कहा- 'अर्जुन! अर्जुन! तुम डरो मत। इस समय वज्रास्त्र का प्रयोग करो'।
महाराज! मातलि का वह वचन सुनकर मैंने देवराज के परम प्रिय तथा भयंकर अस्त्र वज्र का प्रयोग किया। अविचल स्थान का आश्रय ले गाण्डीव धनुष को वज्रास्त्र से अभिमंत्रित करके मैंने लोहे के तीखे बाण छोड़े, जिनका स्पर्श वज्र के समान कठोर था। तदनन्तर वज्रास्त्र से प्रेरित हुए वे वज्रस्वरूप बाण पूर्वोक्त सारी मायाओं तथा निवातकवच दानवों के भीतर घुस गये। फिर तो वज्र से मारे गये वे पर्वताकार दानव एक-दूसरे का आलिंगन करते हुए धराशायी हो गये। पृथ्वी के भीतर घुसकर जिन दानवों ने मेरे रथ के घोड़ों को पकड़ रखा था, उनके शरीर में भी घुसकर मेरे बाणों ने उन सबको यमलोक भेज दिया। वहाँ मरकर गिरे हुए पर्वताकार निवातकवच इधर-उधर बिखरे हुए पर्वतों के समान जान पड़ते थे। वहां का सारा प्रदेश उनकी लाशों से पट गया था। उस समय के युद्ध में न तो घोड़ों को कोई हानि पहुँची, न रथ का ही कोई सामान टूटा, न मातलि को ही चोट लगी और न मेरे ही शरीर में कोई आघात दिखायी दिया, यह एक अद्भुत-सी बात थी।
तब मातलि ने हंसते हुए मुझसे कहा- 'अर्जुन! तुममें जो पराक्रम दिखायी देता है, वह देवताओं में भी नहीं है'। उन असुर समूहों के मारे जाने पर उनकी सारी स्त्रियां उस नगर में जोर-जोर से करुण-क्रन्दन करने लगीं, मानो शरत्काल में सारस पक्षी बोल रहे हों। तब मैं मातलि के साथ रथ की घर्घराहट से निवातकवचों की स्त्रियों को भयभीत करता हुआ उस दैत्य-नगर में गया। मोर के समान सुन्दर उन दस हजार घोड़ों को तथा सूर्य के समान तेजस्वी उस दिव्य रथ को देखते ही झुंड-की-झुंड दानव-स्त्रियां इधर-उधर भाग चलीं।

उन डरी हुई निशाचरियों के आभूषणों के द्वारा उत्पन्न हुआ शब्द पर्वतों पर पड़ती हुई शिलाओं के समान जान पड़ता था। तत्पश्चात् वे भयभीत हुई दैत्यनारियां अपने-अपने घरों में घुस गयीं। उनके महल सोने के बने हुए थे और अनेक प्रकार के रत्नों से उनकी विचित्र शोभा होती थी। वह उत्तम एवं अद्भुत नगर देवपुरी से भी श्रेष्ठ दिखायी देता था। तब उसे देखकर मैंने मातलि से पूछा- 'सारथे! देवता लोग ऐसा नगर क्यों नहीं बसाते हैं? यह नगर तो मुझे इन्द्रपुरी से भी बढ़कर दिखायी देता है'।
मातलि बोले- पार्थ! पूर्वकाल में यह नगर हमारे देवराज के ही अधिकार में था। फिर निवातकवचों ने आकर देवताओं को यहां से निकाल दिया। उन्होंने अत्यन्त तीव्र तपस्या करके पितामह ब्रह्माजी को प्रसन्न किया और उनसे अपने रहने के लिये यही नगर मांग लिया। साथ ही यह भी मांगा कि 'हमें युद्ध में देवताओं से भय न हो।' तब इन्द्र ने भगवान् ब्रह्माजी से इस प्रकार निवेदन किया- 'प्रभो! अपने (और हमारे) हित के लिये आप ही इन दानवों का अन्त कीजिये'। भरतनन्दन! उनके ऐसा कहने पर भगवान् ब्रह्मा ने कहा- 'शत्रुदमन देवराज! इसमें दैव का यही विधान है कि तुम्हीं दूसरा शरीर धारण करके इन दानवों का अन्त कर सकोगे'। (अर्जुन! तुम्हीं इन्द्र के दूसरे स्वरूप हो) इन दैत्यों के वध के लिये ही इन्द्र ने तुम्हें दिव्यास्त्र प्रदान किये हैं। आज जो ये दानव तुम्हारे हाथों मारे गये हैं, इन्हें देवता नहीं मार सकते थे। भारत! समय के फेर से ही तुम इनका विनाश करने के लिये यहाँ आ पहुँचे हो और तुमने जैसा दैव का विधान था, उसके अनुसार इनका संहार कर डाला है। पुरुषोत्तम! देवराज इन्द्र ने इन दानवों के विनाश के उद्देश्य से ही तुम्हें परम उत्तम अस्त्र-बल की प्राप्ति करायी है।'
अर्जुन कहते हैं- महाराज! इस प्रकार उन दानवों का संहार करके नगर में शान्ति स्थापित करने के पश्चात् मैं मातलि के साथ पुनः उस देवलोक को लौट आया।

अर्जुन बोले- राजन्! तत्पश्चात् लौटते समय मार्ग में मैंने एक दूसरा दिव्य विशाल नगर देखा, जो अग्नि और सूर्य के समान प्रकाशित हो रहा था। वह अपने निवासियों की इच्छा के अनुसार सर्वत्र आ-जा सकता था। विचित्र रत्नमय वृक्ष और मधुर स्वर में बोलने वाले पक्षी उस नगर की शोभा बढ़ाते थे। पौलोम और कालकंज नामक दानव सदा प्रसन्नतापूर्वक वहाँ निवास करते थे। उस नगर में ऊँचे-ऊँचे गोपुरों सहित सुन्दर अट्टालिकाएं सुशोभित थीं। उसमें चारों दिशाओं में एक-एक करके चार फाटक लगे थे। शत्रुओं के लिये उस नगर में प्रवेश पाना अत्यन्त कठिन था। सब प्रकार के रत्नों से निर्मित वह दिव्य नगर अद्भुत दिखायी देता था। फल और फूलों से भरे हुए सर्वरत्नमय वृक्ष उस नगर को सब ओर से घेरे हुए थे तथा वह नगर दिव्य एवं अत्यन्त मनोहर पक्षियों से युक्त था। सदा प्रसन्न रहने वाले बहुत-से असुर गले में सुन्दर माला धारण किये और हाथों में शूल, ऋष्टि, मूसल, धनुष तथा मुद्गर आदि अस्त्र-शस्त्र लिये सब ओर से घेरकर उस नगर की रक्षा करते थे।
राजन्! दैत्यों के उस अद्भुत दिखायी देने वाले नगर को देखकर मैंने मातलि से पूछा- 'सारथे! यह कौन-सा अद्भुत नगर है?' मातलि ने कहा- 'पार्थ! दैत्यकुल की कन्या पुलोमा तथा महान् असुरवश की कन्या कालका-उन दोनों ने एक हजार दिव्य वर्षों तक बड़ी भारी तपस्या की। तदनन्तर तपस्या पूर्ण होने पर भगवान् ब्रह्माजी ने उन दोनों को वर दिया। उन्होंने यही वर मांगा कि 'हमारे पुत्रों का दुःख दूर हो जाये'। राजेन्द्र! उन दोनों ने यह भी प्रार्थना की कि 'हमारे पुत्र देवता, राक्षस तथा नागों के लिये भी अवध्य हों। इनके रहने के लिये एक सुन्दर नगर होना चाहिये, जो अपनी महान् प्रभा-पुंज से जगमगा रहा हो। वह नगर विमान की भाँति आकाश में विचरने वाला होना चाहिये, उसमें सब प्रकार के रत्नों का संचय रहना चाहिये, देवता, महर्षि, यक्ष, गन्धर्व, नाग, असुर तथा राक्षस कोई भी उसका विध्वंस न कर सके। वह नगर समस्त मनोवांछित गुणों से सम्पन्न, शोकशून्य तथा रोग आदि से रहित होना चाहिये। भरतश्रेष्ठ! ब्रह्माजी ने कालकेयों के लिये वैसे ही नगर का निर्माण किया था। यह वही आकाशचारी दिव्य नगर है, जो सर्वत्र विचरता है। इसमें देवताओं का प्रवेश नहीं है। वीरवर! इसमें पौलोम और कालकंज नामक दानव ही निवास करते हैं। यह विशाल नगर हिरण्यपुर के नाम से विख्यात है। कालकेय तथा पौलोम नामक महान् असुर इसकी रक्षा करते हैं। राजन्! ये वे ही दानव हैं, जो सम्पूर्ण देवताओं से अवध्य रहकर उद्वेग तथा उत्कण्ठा से रहित हो यहाँ प्रसन्नतापूर्वक निवास करते हैं। पूर्वकाल में ब्रह्माजी ने मनुष्य के हाथ से इनकी मृत्यु निश्चित की थी। कुन्तीकुमार! ये कालकंज और पौलोम अत्यन्त बलवान् तथा दुर्धर्ष हैं। तुम युद्ध में वज्रास्त्रों के द्वारा इनका भी शीघ्र ही संहार कर डालो।'
अर्जुन बोले-राजन्! उस हिरण्यपुर को देवताओं और असुरों के लिये अवध्य जानकर मैंने मातलि से प्रसन्नतापूर्वक कहा- 'आप यथाशीघ्र इस नगर में अपना रथ ले चलिये। जिससे देवराज के द्रोहियों को मैं अपने अस्त्रों द्वारा नष्ट कर डालूं? जो देवताओं से द्वेष रखते हैं, उन पापियों को मैं किसी प्रकार मारे बिना नहीं छोड़ सकता'। मेरे ऐसा कहने पर मातलि ने घोड़ों से युक्त उस दिव्य रथ के द्वारा मुझे शीघ्र ही हिरण्यपुरके निकट पहुँचा दिया। मुझे देखते ही विचित्र वस्त्राभूषणों से विभूषित वे दैत्य कवच पहनकर अपने रथों पर जा बैठे और बड़े वेग से मेरे ऊपर टूट पड़े। तत्पश्चात् क्रोध में भरे हुए उन प्रचण्ड पराक्रमी दानवेन्द्रों ने नालीक, नाराच, भल्ल, शक्ति, ऋष्टि तथा तोमर आदि अस्त्रों द्वारा मुझे मारना आरम्भ किया।

राजन्! उस समय मैंने विद्या-बल का आश्रय लेकर महती बाण-वर्षा के द्वारा उनके अस्त्र-शस्त्रों की भारी बौछार को रोका और युद्ध-भूमि में रथ के विभिन्न पैंतरें बदलकर विचरते हुए उन सबको मोह में डाल दिया। वे ऐसे किंकर्तव्यविमूढ़ हो रहे थे कि आपस में ही लड़कर एक-दूसरे दानवों को धराशायी करने लगे। इस प्रकार मूढ़चित्त हो आपस में ही एक-दूसरे पर धावा करने वाले उन दानवों के सौ-सौ मस्तकों को मैं अपने प्रज्वलित बाणों द्वारा काट-काटकर गिराने लगा। वे दैत्य जब इस प्रकार मारे जाने लगे, तब पुनः अपने उस नगर में ही घुस गये और दानवी माया का सहारा ले नगर सहित आकाश में ऊँचे उड़ गये। कुरुनन्दन! तब मैंने बाणों की भारी बौछार करके दैत्यों का मार्ग रोक लिया और उनकी गति कुण्ठित कर दी। सूर्य के समान प्रकाशित होने वाला दैत्यों का वह आकाशचारी दिव्य नगर उनकी इच्छा के अनुसार चलने-वाला था और दैत्य लोग वरदान के प्रभाव से उसे सुखपूर्वक आकाश में धारण करते थे। वह दिव्यपुर कभी पृथ्वी पर अथवा पाताल में चला जाता, कभी ऊपर उड़ जाता, कभी तिरछी दिशाओं में चलता ओर कभी शीघ्र ही जल में डूब जाता था। परंतप! इच्छानुसार विचरने वाला वह विशाल नगर अमरावती के ही तुल्य था; परंतु मैंने नाना प्रकार के अस्त्रों द्वारा उसे सब ओर से रोक लिया।
नरश्रेष्ठ! फिर दिव्यास्त्रों से अभिमंत्रित बाण समूहों की वृष्टि करते हुए मैंने दैत्यों सहित उस नगर को क्षत-विक्षत करना आरम्भ किया। राजन्! मेरे चलाये हुए लोहनिर्मित बाण सीधे लक्ष्य तक पहुँचने वाले थे। उनसे क्षतिग्रस्त हुआ वह दैत्य-नगर तहस-नहस होकर पृथ्वी पर गिर पड़ा। महाराज! लोहे के बने हुए मेरे बाणों का वेग वज्र के समान था। उनकी मार खाकर वे कालप्रेरित असुर चारों ओर चक्कर काटने लगते थे। तदनन्तर मातलि आकाश में ऊँचे चढ़कर सूर्य के समान तेजस्वी रथ द्वारा उन राक्षसों के सामने गिरते हुए से शीघ्र ही पृथ्वी पर उतरे। भरतनन्दन! उस समय युद्ध की इच्छा से अमर्ष में भरे हुए उन दानवों के साठ हजार रथ मेरे साथ लड़ने के लिये डट गये। यह देख मैंने गृद्धपंख से सुशोभित तीखे बाणों द्वारा उन सबको घायल करना आरम्भ किया। परंतु वे दानव युद्ध के लिये इस प्रकार मेरी ओर चढ़े आ रहे थे, मानो समुद्र की लहरें उठ रही थीं। तब मैंने यह सोचकर कि मानवोचित युद्ध के द्वारा इन पर विजय नहीं पायी जा सकती, क्रमशः दिव्यास्त्रों का प्रयोग आरम्भ किया। परंतु विचित्र युद्ध करने वाले वे सहस्रों रथारूढ़ दानव धीरे-धीरे मेरे दिव्यास्त्रों का भी निवारण करने लगे। वे महान् बलवान् तो थे ही, रथ के विचित्र पैंतरें बदलकर रण-भूमि में विचर रहे थे।
उस युद्ध के मैदान में उनके सौ-सौ और हजार-हजार के झुंड दिखायी देते थे। उनके मस्तकों पर विचित्र मुकूट और पगड़ी देखी जाती थीं। उनके कवच ओर ध्वज भी विचित्र ही थे। वे अद्भुत आभूषण से विभूषित हो मेरे लिये मनोरंजन की-सी वस्तु बन गये थे। उस युद्ध में दिव्यास्त्रों द्वारा अभिमंत्रित बाणों की वर्षा करके भी मैं उन्हें पीड़ित न कर सका; परंतु वे मुझे बहुत पीड़ा देने लगे। वे अस्त्रों के ज्ञाता तथा युद्धकुशल थे, उनकी संख्या भी बहुत थी। उस महान् संग्राम में उन दानवों से पीड़ित होने पर मेरे मन में महान् भय समा गया। तब मैंने एकाग्रचित्त हो मस्तक झुकाकर देवाधिदवे महात्मा रुद्र को प्रणाम किया और 'समस्त भूतों का कल्याण हो' ऐसा कहकर उनके महान् पाशुपतास्त्र का प्रयोग किया। इसी को 'रौद्रास्त्र' भी कहते हैं। वह समस्त शत्रुओं का विनाश करने वाला है। वह महान् एवं दिव्य पाशुपतास्त्र सम्पूर्ण विश्व के लिये वन्दनीय है। उसका प्रयोग करते ही मुझे एक दिव्य पुरुष का दर्शन हुआ, जिनके तीन मस्तक, तीन मुख, नौ नेत्र तथा छः भुजाएं थीं। उनका स्वरूप बड़ा तेजस्वी था। उनके मस्तक के बाल सूर्य के समान प्रज्वलित हो रहे थे।।

शत्रुदमन नरेश! लपलपाती जीभ वाले बड़े-बड़े नाग उन दिव्य पुरुष के लिये चीर (वस्त्र) बने हुए थे। भक्तों पर अनुग्रह करने वाले उन महादेव जी ने सर्पों का ही यज्ञोपवित धारण कर रखा था। उनके दर्शन से मेरा सारा भय जाता रहा। भरतश्रेष्ठ! फिर तो मैंने उस भयंकर एवं सनातन पाशुपतास्त्रों को गाण्डीव धनुष पर संयोजित करके अमित तेजस्वी त्रिनेत्रधारी भगवान् शंकर को नमस्कार किया और उन दानवेन्द्रों के विनाश के लिये उन पर चला दिया। उस अस्त्र के छूटते ही उससे सहस्रों रूप प्रकट हो गये। महाराज! मृग, सिंह, व्याघ्र, रीछ, भैंस, नाग, गौ, शरभ, हाथी, वानर, बैल, सूअर, बिलाव, भेड़िये, प्रेत, भूरुण्ड, गिद्ध, गरुड़, चमरी गाय, देवता, ऋर्षि, गन्धर्व, पिशाच, यक्ष, देवद्रोही राक्षस, गुह्यक, निशाचर, मत्स्य, गजमुख, उल्लू, मीन तथा अश्व जैसे रूप वाले नाना प्रकार के जीवों का प्रादुर्भाव हुआ। उन सब के हाथ में भाँति-भाँति के अस्त्र-शस्त्र एवं खड्ग थे। इसी प्रकार गदा और मुद्गर धारण किये बहुत-से यातुधान भी प्रकट हुए। इन सबके साथ दूसरे भी बहुत-से जीवों का प्राकट्य हुआ, जिन्होंने नाना प्रकार के रूप धारण कर रखे थे। उन सबके द्वारा यह सारा जगत व्याप्त-सा हो गया था। पाशुपतास्त्र का प्रयोग होते ही कोई तीन मस्तक, कोई चार दाढें, कोई चार मुख ओर कोई चार भुजा वाले अनेक रूपधारी प्राणी प्रकट हुए, जो मांस, मेदा, वसा और हड्डियों से संयुक्त थे। उन सबके द्वारा गहरी मार पड़ने से वे सारे दानव नष्ट हो गये।
भारत! उस समय सूर्य और अग्नि के समान तेजस्वी तथा वज्र और अशनि के समान प्रकाशित होने वाले शत्रुविनाशक लोहमय बाणों द्वारा भी मैंने दो ही घड़ी में सम्पूर्ण दानवों का संहार कर डाला। गाण्डीव धनुष से छूटे हुए अस्त्रों द्वारा क्षत-विक्षत हो समस्त दानव प्राण त्यागकर आकाश से पृथ्वी पर गिर पड़े हैं। यह देखकर मैंने पुनः त्रिपुरनाशक भगवान् शंकर को प्रणाम किया। दिव्य आभूषणों से विभूषित दानव पाशुपतास्त्र से पिस गये हैं, यह देखकर देवसारथि मातलि को बड़ा हर्ष हुआ। जो कार्य देवताओं के लिये भी दुष्कर और असह्य था, वह मेरे द्वारा पूरा हुआ देख इन्द्रसारथि मातलि ने मेरा बड़ा सम्मान किया और अत्यन्त प्रसन्न हो हाथ जोड़कर कहा- 'अर्जुन! आज तुमने वह कार्य कर दिखाया है, जो देवताओं और असुरों के लिये भी असाध्य था। साक्षात् देवराज इन्द्र भी युद्ध में यह सब कार्य करने की शक्ति नहीं रखते हैं। हिरण्यपुर का विनाश करने वाले वीरवर धनंजय! निश्चय ही देवराज इन्द्र आज तुम्हारे ऊपर बहुत प्रसन्न होंगे। वीर! तुमने अपने पराक्रम और तपस्या के बल से इस आकाशचारी विशाल नगर को तहस-नहस कर डाला; जिसे सम्पूर्ण देवता और असुर मिलकर भी नष्ट नहीं कर सकते थे।'
उस आकाशवर्ती नगर का विध्वंस और दानवों का संहार हो जाने पर वहां की सारी स्त्रियां विलाप करती हुई नगर से बाहर निकल आयीं। उनके केश बिखरे हुए थे। वे दुःख और व्यथा में डूबी हुई कुररी की भाँति करुण-क्रन्दन करती थीं। अपने पुत्र, पिता और भाइयों के लिये शोक करती हुई वे सब-की-सब पृथ्वी पर गिर पड़ीं। जिनके पति मारे गये थे, वे अनाथ अबलाएं दीनतापूर्ण कण्ठ से रोती-चिल्लाती हुई छाती पीट रही थीं। उनके हार और आभूषण इधर-उधर गिर पड़े थे। दानवों का वह नगर शोकमग्न हो अपनी सारी शोभा खो चुका था। वहाँ दुःख और दीनता व्याप्त हो रही थी। अपने प्रभुओं के मारे जाने से वह दानवनगर निष्प्रभ और अशोभनीय हो गया था। गन्धर्वनगर की भाँति उसका अस्तित्व अयथार्थ जान पड़ता था। जिसका हाथी मर गया हो, उस सरोवर और जहां के वृक्ष सूख गये हों, उस वन के समान वह नगर अदर्शनीय हो गया था।

मेरे मन में तो हर्ष ओर उत्साह भरा हुआ था। मैंने देवताओं का कार्य पूरा कर दिया था। अतः मातलि उस रण-भूमि से मुझे शीघ्र ही देवराज इन्द्र के भवन में ले आये। इस प्रकार मैं निवातकवच नामक महादानवों को (तथा पौलोम और कालिकेयों की) मारकर तथा उजड़े हुए हिरण्यपुर को उसी अवस्था में छोड़कर वहां से इन्द्र के पास आया।
महाद्युते! मतलि ने मेरा सारा कार्य, जो कुछ जैसे हुआ था, देवराज इन्द्र से विस्तारपूर्वक कह सुनाया। हिरण्यपुर का विध्वंस, दानवी माया का निवारण तथा महाबलवान् निवातकवचों का युद्ध में वध सुनकर मरुत् आदि देवताओं सहित भगवान् सहस्रलोचन इन्द्र अत्यन्त प्रसन्न हो मुझे साधुवाद देने लगे और मुझे प्रेमपूर्वक हृदय से लगाकर मुसकराते हुए मेरा मस्तक सूंघा।
तत्पश्चात् देवराज ने बार-बार मुझे सान्त्वना देते हुए देवताओं के साथ यह मधुर वचन कहा- 'पार्थ! तुमने युद्ध में वह कार्य किया है, जो देवताओं ओर असुरों के लिये भी असम्भव है। आज तुमने मेरे महान् शत्रुओं का संहार करके गुरुदक्षिणा चुका दी है। धनंजय! इसी प्रकार तुम्हें सदा युद्धभूमि में अविचल रहना चाहिये और मोहशून्य होकर अस्त्रों का प्रयोग करना चाहिये। देवता, दानव तथा राक्षस कोई भी युद्ध में तुम्हारा सामना नहीं कर सकता। यक्ष, असुर, गन्धर्व, पक्षी तथा नाग भी तुम्हारे सामने नहीं टिक सकते। कुन्तीकुमार! धर्मात्मा कुन्तीपुत्र युधिष्ठिर तुम्हारे बाहुबल से जीती हुई पृथ्वी का पालन करेंगे।'

अर्जुन कहते हैं- राजन्! तदनन्तर मैं देवराज का अत्यन्त विश्वासपात्र बन गया। धीर-धीरे शरीर के सब घाव भर गये। तब एक दिन देवराज इन्द्र ने मेरा हाथ पकड़कर कहा- 'भरतनन्दन! तुम में सब दिव्यास्त्र विद्यमान हैं। भूमण्डल का कोई भी मनुष्य तुम्हें पराजित नहीं कर सकता। बेटा! भीष्म, द्रोण, कृपाचार्य, कर्ण तथा राजाओं सहित शकुनि -ये सब-के-सब संग्राम में खड़े होने पर तुम्हारी सोलहवीं कला के बराबर भी नहीं हो सकते'। महाराज! उन देवेश्वर इन्द्र ने स्वयं मेरे शरीर की रक्षा करने वाला यह अभेद्य दिव्य कवच और यह सुवर्णमयी माला मुझे दी। फिर उन्होंने बड़े जोर की आवाज करने वाला यह देवदत्त नामक शंख प्रदान किया। स्वयं देवराज इन्द्र ने ही यह दिव्य किरीट मेरे मस्तक पर रखा था। तत्पश्चात् देवराज ने मुझे ये मनोहर एवं विशाल दिव्य वस्त्र तथा दिव्य आभूषण दिये। महाराज! इस प्रकार सम्मानित होकर मैं उस पवित्र इन्द्रभवन में गन्धर्वकुमारों के साथ सुखपूर्वक रहने लगा।
तदनन्तर देवताओं सहित इन्द्र ने प्रसन्न होकर मुझसे कहा- 'अर्जुन! अब तुम्हारे जाने का समय आ गया है, क्योंकि तुम्हारे भाई तुम्हें बहुत याद करते हैं'। भारत! इस प्रकार द्यूतजनित कलह का स्मरण करते हुए मैंने इन्द्रभवन में पांच वर्ष व्यतीत किये हैं। इसके बाद इस गन्धमादन की शाखाभूत इस पर्वत के शिखर पर भाइयों सहित आपका दर्शन किया है।
युधिष्ठिर बोले- धनंजय! बड़े सौभाग्य की बात है कि तुमने दिव्यास्त्र प्राप्त कर लिये। भारत! यह भी भाग्य की ही बात है कि तुमने देवताओं के स्वामी राजराजेश्वर इन्द्र को आराधना द्वारा प्रसन्न कर लिया। निष्पाप परंतप! सबसे बड़ी सौभाग्य की बात तो यह है कि तुमने देवी पार्वती के साथ साक्षात् भगवान् शंकर का दर्शन किया और उन्हें अपनी युद्धकला से संतुष्ट कर लिया। भरतश्रेष्ठ! समस्त लोकपालों के साथ तुम्हारी भेंट हुई, यह भी हमारे लिये सौभाग्य का सूचक है। हमारा अहोभाग्य है कि हम उन्नति के पथ पर अग्रसर हो रहे हैं। अर्जुन! हमारे भाग्य से ही तुम पुनः हमारे पास लौट आये। आज मुझे यह विश्वास हो गया कि हम नगरों से सुशोभित समूची वसुधा देवी को जीत लेंगे। अब हम धृतराष्ट्र के पु़त्रों को भी अपने वश में पड़ा हुआ ही मानते हैं। भारत! अब मेरी इच्छा उन दिव्यास्त्रों को देखने की हो रही है, जिनके द्वारा तुमने उस प्रकार के अनेक महापराक्रमी निवातकवचों का विनाश किया है।'
अर्जुन बोले- महाराज! कल सबेरे आप उन सब दिव्यास्त्रों को देखियेगा, जिनके द्वारा मैंने भयानक निवातकवचों को मार गिराया है।
वैशम्पायन जी कहते हैं- राजन्! इस प्रकार अपने आगमन का वृत्तान्त सुनाकर सब भाइयों सहित अर्जुन ने वहाँ वह रात व्यतीत की।

वैशम्पायन जी कहते हैं- जनमेजय! जब वह रात बीत गयी, तब धर्मराज युधिष्ठिर ने भाइयों सहित उठकर आवश्यक नित्यकर्म पूरे किये। तत्पश्चात उन्होंने भाइयों को सुख पहुँचाने वाले अर्जुन को आज्ञा दी- 'कुन्तीनन्दन! अब तुम उन दिव्यास्त्रों का दर्शन कराओ, जिनसे तुमने दानवों पर विजय पायी है।' राजन्! तब पाण्डुनन्दन अर्जुन ने देवताओं के दिये हुए उन दिव्य अस्त्रों को दिखाने का आयोजन किया। महातेजस्वी अर्जुन पहले तो विधिपूर्वक स्नान करके शुद्ध हुए। फिर त्रिनेत्रधारी भगवान् शंकर और इन्द्र को नमस्कार करके उन्होंने वह अत्यन्त तेजस्वी दिव्य कवच धारण किया। तत्पश्चात् वे पृथ्वीरूपी रथ पर आरूढ़ हो बड़ी शोभा पाने लगे। पर्वत ही उस रथ का कूबर था, दोनों पैर ही पहिये थे और सुन्दर बांसों का वन ही त्रिवेणु (रथ के अंगविशेष) का काम देता था। तदनन्तर महाबाहु कुन्तीनन्दन अर्जुन ने एक हाथ में गाण्डीव धनुष और दूसरे में सुशोभित हो उन्होंने क्रमशः उन दिव्यास्त्रों को दिखाना आरम्भ किया।
जिस समय उन दिव्यास्त्रों का प्रयोग प्रारम्भ होने जा रहा था, उसी समय अर्जुन के पैरों से दबी हुई पृथ्वी वृक्ष सहित कांपने लगी। नदियों और समुद्रों में उफान आ गया। पर्वत विदीर्ण होने लगे और हवा की गति रुक गयी। सूर्य की प्रभा फीकी पड़ गयी और आग का जलना बंद हो गया। द्विजातियों को किसी प्रकार भी वेदों का भान नहीं हो पाता था। जनमेजय! भूमि के भीतर जो प्राणी निवास करते थे, वे भी पीड़ित हो उठे और अर्जुन को सब ओर से घेरकर खड़े हो गये। उन सबके मुख पर विकृति आ गयी थी। वे हाथ जोड़े हुए थर-थर कांप रहे थे और अस्त्रों के तेज से संतप्त हो धनंजय से प्राणों की भिक्षा मांग रहे थे। इसी समय ब्रह्मर्षि, सिद्ध महर्षि, समस्त जंगम प्राणी, श्रेष्ठ देवर्षि, देवता, यक्ष, राक्षस, गन्धर्व, पक्षी तथा आकाशचारी प्राणी सभी वहाँ आकर उपस्थित हो गये। इसके बाद ब्रह्माजी, समस्त लोकपाल तथा भगवान् महादेव अपने गणों सहित वहाँ आये।
महाराज! तदनन्तर वायुदेव पाण्डुनन्दन अर्जुन पर सब ओर से विचित्र सुगन्धित दिव्य मालाओं की वृष्टि करने लगे। राजन्! देवप्रेरित गन्धर्व नाना प्रकार की गाथाएं गाने लगे और झुंड-की-झुंड अप्सराएं नृत्य करने लगीं। नराधिप! उस समय देवताओं के कहने से महर्षि नारद अर्जुन के पास आये और उनसे यह सुनने योग्य बात कहने लगे- 'अर्जुन! अर्जुन! इस समय दिव्यास्त्रों का प्रयोग न करो। भारत! ये दिव्य अस्त्र किसी लक्ष्य के बिना कदापि नहीं छोड़े जाते। कोई लक्ष्य मिल जाये तो भी ऐसा मनुष्य कभी इनका प्रयोग न करे, जो स्वयं संकट में न पड़ा हो। कुरुनन्दन! इन दिव्यास्त्रों का अनुचित रूप में प्रयोग करने पर महान् दोष प्राप्त होता है। धनंजय! शास्त्र के अनुसार सुरक्षित रखे जाने पर ही ये अस्त्र सबल और सुखदायक होते हैं, इसमें संशय नहीं है। पाण्डुपुत्र! इनकी समुचित रक्षा न होने पर ये दिव्यास्त्र तीनों लोकों के विनाश के कारण बन जाते हैं। अतः फिर कभी इस तरह इनके प्रदर्शन का साहस न करना। अजातशत्रु युधिष्ठिर! (आप भी इस समय इन्हें देखने का आग्रह छोड़ दें), जब रणक्षेत्र में शत्रुओं के संहार का अवसर आयेगा, उस समय अर्जुन के द्वारा प्रयोग में लाये जाने पर इन दिव्यास्त्रों का दर्शन कीजियेगा।'
वैशम्पायन जी कहते हैं- नरश्रेष्ठ! इस प्रकार अर्जुन को दिव्यास्त्रों के प्रदर्शन से रोककर सम्पूर्ण देवता तथा अन्य सभी प्राणी जैसे आये थे, वैसे लौट गये। कुरुनन्दन! उन सबके चले जाने पर सब पाण्डव द्रौपदी के साथ बड़े हर्षपूर्वक उसी वन में रहने लगे।

जनमेजय ने पूछा- भगवन्! रथियों में श्रेष्ठ महावीर अर्जुन जब इन्द्रभवन से दिव्यास्त्रों का ज्ञान प्राप्त करके लौट आये, तब उनसे मिलकर कुन्तीकुमारों ने पुनः कौन-सा कार्य किया?
वैशम्पायन जी बोले- राजन्! वे नरश्रेष्ठ वीर पाण्डव इन्द्रतुल्य पराक्रमी अर्जुन के साथ उस परम रमणीय शैलशिखर पर कुबेर की क्रीड़ापूर्वक भूमि के अन्तर्गत उन्हीं वनों में सुख से विहार करने लगे। वहाँ कुबेर के अनुपम भवन बने हुए थे। नाना प्रकार के वृक्षों के निकट अनेक प्रकार के खेल होते रहते थे। उन सबको देखते हुए किरीटधारी अर्जुन बहुधा वहाँ विचरा करते और हाथ में धनुष लेकर सदा अस्त्रों के अभ्यास में संलग्न रहते थे। राजन्! राजकुमार पाण्डवों को राजाधिराज कुबेर की कृपा से वहां का निवास प्राप्त हुआ था। वे वहाँ रहकर भूतल के अन्य प्राणियों के ऐश्वर्य-सुख की अभिलाषा नहीं रखते थे। उनका वह समय बड़े सुख से बीत गया था। वे अर्जुन के साथ वहाँ चार वर्षों तक रहे, परंतु उनको वह समय एक रात के समान ही प्रतीत हुआ। पहले के छः वर्ष तथा वहां के चार वर्ष इस प्रकार सब मिलाकर पाण्डवों के वनवास के दस वर्ष आनन्दपूर्वक बीत गये।
तदनन्तर एक दिन अर्जुन तथा वीरवर नकुल-सहदेव जो देवराज के समान पराक्रमी थे, एकान्त में राजा युधिष्ठिर के पास बैठे थे। उस समय वेगशाली वायुपुत्र भीमसेन यह हितकर एवं प्रिय वचन बोले- 'कुरुराज! आप की प्रतिज्ञा को सत्य करने की इच्छा से और आपका प्रिय करने की अभिलाषा रखने के कारण हम लोग यह वनवास छोड़कर दुर्योधन का अनुचरों सहित वध करने नहीं जा रहे हैं। अब हमारे निवास का यह ग्यारहवां वर्ष चल रहा है। हम लोग सुख भोगने के अधिकारी थे, परंतु दुर्योधन ने हमारा सुख छीन लिया। उसकी बुद्धि तथा स्वभाव अत्यन्त अधम है। उस दुष्ट को धोखा देकर हम अपने अज्ञातवास का समय भी सुखपूर्वक बिता लेंगे। भूपशिरोमणे! आपकी आज्ञा से हम मानापमान का विचार छोड़कर निःशंक हो वन में विचरते रहेंगे। पहले किसी निकटवर्ती स्थान में रहकर दुर्योधन आदि के मन में वहीं खोज करने का लोभ उत्पन्न करेंगे और फिर वहां से दूर देश में चले जायेंगे, जिससे उन्हें हमारा पता न लग सकेगा। वहाँ एक वर्ष तक गुप्त रूप से निवास करके जब हम लौटेंगे, तब अनायास ही उस नराधम दुर्योधन की जड़ उखाड़ देंगे।
नरेन्द्र! नीच दुर्योधन आज अपने अनुचरों से घिरकर सुखी हो रहा है। उसने जो वैर का वृक्ष लगा रखा है, उसे हम फूल-फल सहित उखाड़ फेंकेगे और उससे वैर का बदला लेंगे। अतः धर्मराज! आप यहां से चलकर पृथ्वी पर निवास करें। नरदेव! इसमें संदेह नहीं कि हम लोग इस स्वर्गतुल्य प्रदेश में विचरते रहने पर भी अपना सारा शोक अनायास ही निवृत्त कर सकते हैं। परंतु ऐसा होने पर चराचर जगत में आपकी पुण्यमयी कीर्ति नष्ट हो जायेगी। इसलिये कुरुवंशशिरोमणि अपने पूर्वजों के उस महान् राज्य को प्राप्त करके ही हम और कोई सत्कर्म करने योग्य हो सकते हैं। भरतकुलभूषण महाराज! आप कुबेर से जो सम्मान या अनुग्रह प्राप्त कर रहे हैं, इसे तो सदा ही प्राप्त कर सकते हैं। इस समय तो अपराधी शत्रुओं को मारने और दण्ड देने का निश्चय कीजिये।
राजन्! साक्षात् वज्रधारी इन्द्र भी आपसे भिड़कर आपके भयंकर तेज को नहीं सह सकते। धर्मराज! आपका कार्य सिद्ध करने के लिये दो वीर सदा प्रयत्न करते हैं! गरुड़ध्वज भगवान् श्रीकृष्ण और शिनि के नाती वीरवर सात्यकि। ये दोनों आपके लिये देवताओं से भी युद्ध करने में कभी कष्ट का अनुभव नहीं करेंगे। नरदेवशिरोमणि! इन्हीं दोनों के समान अर्जुन भी बल और पराक्रम में अपना सानी नहीं रखते। इसी प्रकार मैं भी बल में किसी से कम नहीं हूँ। जैसे भगवान् श्रीकृष्ण सम्पूर्ण यादवों के साथ आपके प्रत्येक कार्य की सिद्ध के लिये उद्यत रहते हैं, उसी प्रकार मैं, अर्जुन तथा अस्त्रों के प्रयोग में कुशल वीर नकुल-सहदेव भी आपकी आज्ञा का पालन करने के लिये सदा संनद्ध रहा करते हैं।

आपको धन की प्राप्ति हो और आपका ऐश्वर्य बढ़े, यही हमारा प्रधान लक्ष्य है। अतः हम लोग शत्रुओं से भिड़कर वैर की शान्ति करेंगे।'
वैशम्पायन जी कहते हैं- जनमेजय! तदनन्तर धर्म और अर्थ के तत्त्व को जानने वाले उत्तम ओज से सम्पन्न श्रेष्ठ महात्मा धर्मपुत्र युधिष्ठिर ने उस समय उन सबके अभिप्राय को जानकर कुबेर के निवासस्थान उस गन्धमादन पर्वत की प्रदक्षिणा की। फिर उन्होंने वहां के भवनों, नदियों, सरोवरों तथा समस्त राक्षसों से विदा ली। इसके बाद वे जिस मार्ग से आये थे, उसकी ओर देखने लगे। तदनन्तर उन विशुद्धबुद्धि महात्मा युधिष्ठिर ने पुनः गन्धमादन पर्वत की ओर देखते हुए उस श्रेष्ठ गिरिराज से इस प्रकार प्रार्थना की- 'शैलेन्द्र! अब अपने मन और बुद्धि को संयम में रखने वाला मैं शत्रुओं को जीतकर अपना खोया हुआ राज्य पाने के बाद सुहृदों के साथ अपने सब कार्य सम्पन्न करके पुनः तपस्या के लिये लौटने पर आपका दर्शन करूंगा।' इस प्रकार युधिष्ठिर ने निश्चय किया।
तत्पश्चात् समस्त भाइयों और ब्रह्माणों से घिरे हुए कुरुराज युधिष्ठिर उसी मार्ग से नीचे उतरने लगे। जहाँ दुर्गम पर्वत और झरने पड़ते थे, वहाँ घटोत्कच अपने गणों सहित आकर पहले की तरह उन सबको पीठ पर बिठा वहां से पार कर देता था।
महर्षि लोमश ने जब पाण्डवों को वहां से प्रस्थान करते देखा, तब जिस प्रकार दयालु पिता अपने पुत्रों को उपदेश देता है, वैसे ही उन्होंने प्रसन्नचित्त होकर सबको उत्तम उपदेश किया। फिर मन ही मन प्रसन्नता का अनुभव करते हुए वे देवताओं के परम पवित्र स्थान को चले गये। इसी प्रकार राजर्षि आर्ष्टिषेण ने भी उन सबको उपदेश दिया। तत्पश्चात् वे नरश्रेष्ठ पाण्डव पवित्र तीर्थों, मनोहर तपोवनों और अन्य बड़े-बड़े सरोवरों का दर्शन करते हुए आगे बढ़े।

वैशम्पायन जी कहते हैं- जनमेजय! पर्वतश्रेष्ठ गन्धमादन अनेकानेक निर्झरों से सुशोभित तथा दिग्गजों, किन्नरों और पक्षियों से सुसेवित होने के कारण भरतवंशियों में श्रेष्ठ पाण्डवों के लिये एक सुखदायक निवास था, उसे छोड़ते समय उनका मन प्रसन्न नहीं था। तत्पश्चात् कुबेर के प्रिय भूधर कैलास को, जो श्वेत बादलों के समान प्रकाशित हो रहा था, देखकर भरतकुलभूषण पाण्डुपुत्रों को पुनः महान हर्ष प्राप्त हुआ। नरश्रेष्ठ पाण्डव अपने हाथों में खड़ग और धनुष लिये हुए थे। वे ऊँचाई, पर्वतों के संकरे स्थान, सिंहों की मादें, पर्वतीय नदियों को पार करने के लिये बने हुए पुल, बहुत-से झरने और नीची भूमियों को जहाँ-तहाँ देखते हुए तथा मृग, पक्षी एवं हाथियों से सेवित दूसरे-दूसरे विशाल वनों का अवलोकन करते हुए विश्वासपूर्वक आगे बढ़ने लगे।
पुरुषरत्न पाण्डव कभी रमणीय वनों में, कभी सरोवरों के किनारे, कभी नदियों के तट पर और कभी पर्वतों की छोटी बड़ी गुफाओं में दिन या रात के समय ठहरते जाते थे। सदा ऐसे ही स्थानों में उनका निवास होता था। अनेक बार दुर्गम स्थानों में निवास करके अचिन्त्यरूप कैलास पर्वत को पीछे छोड़कर वे पुनः वृषपर्वा के अत्यन्त मनोरम उस श्रेष्ठ आश्रम में आ पहुँचे। वहाँ राजा वृषपर्वा से मिलकर और उनसे भली-भाँति पूजित होकर उन सबका शोक-मोह दूर हो गया। फिर उन्होंने वृषपर्वा से गन्धमादन पर्वत पर अपने रहने के वृत्तान्त का यथार्थ रूप से एवं विस्तारपूर्वक वर्णन किया। उस पवित्र आश्रम में देवता और महर्षि निवास किया करते थे। वहाँ एक रात सुखपूर्वक रहकर वे वीर पाण्डव फिर विशालपुरी के बदरिकाश्रम तीर्थ में चले आये और वहाँ बड़े आनन्द से रहे। तत्पश्चात् वहाँ भगवान् नर-नारायण के क्षेत्र में आकर सभी महानुभाव पाण्डवों ने सुखपूर्वक निवास किया और शोकरहित हो कुबेर की उस प्रिय पुष्करिणी का दर्शन किया, जिसका सेवन देवता और सिद्ध पुरुष किया करते हैं। सम्पूर्ण मनुष्यों में श्रेष्ठ वे पाण्डुपुत्र उस पुष्करिणी का दर्शन करके शोकरहित हो वहाँ इस प्रकार आनन्द का अनुभव करने लगे, मानो निर्मल ब्रह्मर्षिगण इन्द्र के नन्दनवन में सानन्द विचर रहे हों। इसके बाद वे सारे नरवीर जिस मार्ग से आये थे, क्रमशः उसी मार्ग से चल दिये। बदरिकाश्रम में एक मास तक सुखपूर्वक विहार करके उन्होंने किरात नरेश सुबाहु के राज्य की ओर प्रस्थान किया।
कुलिन्द के तुषार, दरद आदि धनधान्य से युक्त और प्रचुर रत्नों से सम्पन्न देशों को लांघते हुए हिमालय के दुर्गम स्थानों को पार करके उन नरवीरों ने राजा सुबाहु का नगर देखा। राजा सुबाहु ने जब सुना कि मेरे राज्य में राजपुत्र पाण्डवगण पधारे हुए हैं, तब बहुत प्रसन्न होकर नगर से बाहर आ उसने उन सबकी अगवानी की। फिर कुरुश्रेष्ठ युधिष्ठिर आदि ने भी उनका बड़ा समादर किया। राजा सुबाहु से मिलकर वे विशोक आदि अपने सारथियों, इन्द्रसेन आदि परिचारकों, अग्रगामी सेवकों तथा रसोइयों से भी मिले। वहाँ उन सबने एक रात बड़े सुख से निवास किया। पाण्डवों ने अपने सारे सारथियों तथा रथों को साथ ले लिया और अनुचरों सहित घटोत्कच को विदा करके वहां से पर्वतराज को प्रस्थान किया, जहाँ यमुना का उद्गम स्थान है। झरनों से युक्त हिमराशि उस पर्वतरूपी पुरुष के लिये उत्तरीय का काम करती थी और उसका अरुण एवं श्वेत रंग का शिखर बालसूर्य की किरणें पड़ने से सफेद एव लाल पगड़ी के समान शोभा पाता था। उसके ऊपर विशाखयूप नामक वन में पहुँचकर नरवीर पाण्डवों ने उस समय निवास किया।

वह विशाल वन चैत्ररथ वन के सामन शोभायमान था। वहाँ सूअर, नाना प्रकार के मृग तथा पक्षी निवास करते थे। उन दिनों पाण्डवों का वहाँ हिंस्र जीवों को मारना ही प्रधान काम था। वहाँ वे एक वर्ष तक बड़े सुख से विचरते रहे। उसी यात्रा में भीमसेन एक दिन पर्वत की कन्दरा में भूख से पीड़ित एक अजगर के पास जा पहुँचे, जो अत्यन्त बलवान् होने के साथ ही मृत्यु के समान भयानक था। उस समय उनकी अन्तरात्मा विषाद एवं मोह से व्यथित हो उठी।
उस अवसर पर धर्मात्माओं में श्रेष्ठ अत्यंत तेजस्वी युधिष्ठिर भीमसेन के लिए द्वीप की भाँति अवलम्ब हो गये। अजगर ने भीमसेन के सम्पूर्ण शरीर को लपेट लिया था, परंतु युधिष्ठिर ने (अजगर को उसके प्रश्नों के उत्तर द्वारा संतुष्ट करके) उन्हें छुड़ा लिया।
अब इन पाण्डवों के वनवास का बारहवां वर्ष आ पहुँचा था। उसे भी वन में सानन्द व्यतीत करने के लिये उनके मन में बड़ा उत्साह था। अपनी अद्भुत कान्ति से प्रकाशित होते हुए तपस्वी पाण्डव चैत्ररथ वन के समान शोभा पाने वाले उस वन से निकलकर मरुभूमि के पास सरस्वती के तट पर गये और वहीं निवास करने की इच्छा से द्वैतवन के द्वैत सरोवर के समीप गये। उस समय पाण्डवों का विशेष प्रेम सदा धनुर्वेद में ही लक्षित होता था। उन्हें द्वैतवन में आया देख वहां के निवासी उनके दर्शन के लिये निकट आये। वे सब के सब तपस्या, इन्द्रियसंयम, सदाचार और समाधि में तत्पर रहने वाले थे। तिनके की चटाई, जलपात्र, ओढ़ने का कपड़ा और सिल-लोढ़े-यही उनके पास सामग्री थी।
सरस्वती के तट पर पाकड़, बहेड़ा, रोहितक, बेंत, बेर, खैर, सिरस, इगंदी, पीलु, शमी और करीर आदि के वृक्ष खड़े थे। वह नदी यक्ष, गन्धर्व और महर्षियों को प्रिय थी। देवताओं की तो वह वह मानो बस्ती ही थी। राजपुत्र पाण्डव बड़ी प्रसन्नता और सुख से वहाँ विचरने और निवास करने लगे।

जनमेजय ने पूछा- मुने! भयानक पराक्रमी भीमसेन में तो दस हजार हाथियों का बल था। फिर उन्हें उस अजगर से इतना तीव्र भय कैसे प्राप्त हुआ? जो बल के घमंड में आकर पुलस्त्यनन्दन कुबेर को भी युद्ध के लिये ललकारते थे, जिन्होंने कुबेर की पुष्करिणी के तट पर कितने ही यक्षों तथा राक्षसों का संहार कर डाला था, उन्हीं शत्रुसूदन भीमसेन को आप भयभीत (और विपत्तिग्रस्त) बताते हैं। अतः मैं इस प्रसंग को विस्तार से सुनना चाहता हूँ। इसके लिये मेरे मन में बड़ा कौतूहल हो रहा है।
वैशम्पायन जी कहते हैं- राजन्! राजर्षि वृषपर्वा के आश्रम से आकर उग्र धनुर्धर पाण्डव अनेक आश्चर्यों से भरे हुए उस द्वैतवन में निवास करते थे। भीमसेन तलवार बांधकर हाथ में धनुष लिये अकस्मात् घूमने निकल जाते और देवताओं तथा गन्धर्वों से सेवित उस रमणीय वन की शोभा निहारते थे। उन्होंने हिमालय पर्वत के उन शुभ प्रदेशों का अवलोकन किया, जहाँ देवर्षि और सिद्ध पुरुष विचरण करते थे तथा अप्सराएं जिनका सदा सेवन करती थीं। वहाँ भिन्न-भिन्न स्थानों में चकोर, उपचक्र, जीवजीवक, कोकिल ओर भृंगराज आदि पक्षी कलरव करते थे। वहां के वृक्ष सदा फूल और फल देते थे। हिम के स्पर्श से उनमें कोमलता आ गयी थी। उनकी छाया बहुत घनी थी और वे दर्शनमात्र से मन एवं नेत्रों को आनन्द प्रदान करते थे। उन वृक्षों से सुशोभित प्रदेशों तथा वैदूर्यमणि के समान रंग वाले, हिमसदृश, स्वच्छ शीतल सलिलसमूह से संयुक्त पर्वतीय नदियों की शोभा निहारते हुए वे सब ओर घूमते थे। नदियों की उस जलराशि में हंस और कारण्डव आदि सहस्रों पक्षी किलोलें करते थे।
हरिचन्दन, तुंग और कालियक आदि वृक्षों से युक्त ऊंचे- ऊंचे देवदारू के वन ऐसे जान पड़ते थे, मानो बादलों को फंसाने के लिये फंदे हों। महाबली भीम सारे मरुप्रदेश में शिकार के लिये दौड़ते और केवल बाणों द्वारा हिंसक पशुओं को घायल करते हुए विचरा करते थे। भीमसेन अपने महान् बल के लिये विख्यात थे। उनमें सैकड़ों हाथियों की शक्ति थी। वे उस वन में विकराल दाढ़ों वाले बड़े से बड़े सिंह को भी पछाड़ देते थे। भीमसेन का पराक्रम भी उनके नाम के अनुसार ही भयानक था। उनकी भुजाएं विशाल थीं। वे मृगया में प्रवृत्त होकर जहाँ-तहाँ हिंसक पशुओं, वराहों और भैंसों को भी मारा करते थे। उनमे सैकड़ों मतवाले गजराजों के समान बल था। वे एक साथ सौ-सौ मनुष्यों का वेग रोक सकते थे। उनका पराक्रम सिंह और शार्दूल के समान था। महाबली भीम उस वन में वृक्षों को उखाड़ते और उन्हें वेगपूर्वक पुनः तोड़ डालते थे। वे अपनी गर्जना से उस वन्य भूमि के प्रदेशों तथा समूचे वन को गुंजाते रहते थे। वे पर्वतशिखरों को रौंदते, वृक्षों को तोड़कर इधर-उधर बिखेरते और निश्चित होकर अपने सिंहनाद से भूमण्डल को प्रतिध्वनि किया करते थे। वे निर्भय होकर बार-बार वेगपूर्वक कूदते-फांदते, ताल ठोंकते, सिंहनाद करते और तालियां बजाते थे।
वन में घूमते हुए भीमसेन का बलाभिमान दीर्घकाल से बहुत बढ़ा हुआ था। उस समय उनकी सिहंगर्जना से महान् बलशाली गजराज और मृगराज भी भय से अपना स्थान छोड़कर भाग गये। वे कहीं दौंड़ते, कहीं खड़े होते और कहीं बैठते हुए शिकार पाने की अभिलाषा से उस महाभयंकर वन में निर्भय विचरते रहते थे। वे नरश्रेष्ठ महाबली भीम उस वन में वनचर भीलों की भाँति पैदल ही चलते थे, उनका साहस और पराक्रम महान् था। वे गहन वन में प्रवेश करके समस्त प्राणियों को डराते हुए अद्भुत गर्जना करते थे। तदनन्तर एक दिन की बात है, भीमसेन के सिंहनाद से भयभीत हो गुफाओं में रहने वाले सारे सर्प बड़े वेग से भागने लगे और भीमसेन धीरे-धीरे उन्हीं का पीछा करने लगे। श्रेष्ठ देवताओं के समान कान्तिमान् महाबली भीमसेन ने आगे जाकर एक विशालकाय अजगर देखा, जो रोंगटे खड़े कर देने वाला था। वह अपने शरीर से एक (विशाल) कन्दरा को घेरकर पर्वत के एक दुर्गम स्थान में रहता था।

उसका शरीर पर्वत के समान विशाल था। वह महाकाय होने के साथ ही अत्यन्त बलवान् भी था। उसका प्रत्येक अंग शारीरिक विचित्र चिह्नों से चिह्नित होने के कारण विचित्र दिखायी देता था। उसका रंग हल्दी के सामन पीला था। प्रकाशमान चारों दाढ़ों से युक्त उसका मुख गुफा-सा जान पड़ता था। उसकी आंखें अत्यन्त लाल और आग उगलती-सी प्रतीत होती थीं। वह बार-बार अपने दोनों गलफरों को चाट रहा था। कालान्तक तथा यम के समान समस्त प्राणियों को भयभीत करने वाला वह भयानक भुजंग अपने उच्छ्वास और सिंहनाद से दूसरों की भर्त्सना करता-सा प्रतीत होता था।
वह अजगर अत्यन्त क्रोध से भरा हुआ था। (मनुष्यों को) जकड़ने वाले उस सर्प ने सहसा भीमसेन के निकट पहुँचकर उनकी दोनों बांहों को बलपूर्वक जकड़ लिया। उस समय भीमसेन के शरीर का उससे स्पर्श होते ही वे भीमसेन सहसा अचेत हो गये। ऐसा इसीलिये हुआ कि उस सर्प को वैसा ही वरदान मिला था। दस हजार गजराज जितना बल धारण करते हैं, उतना ही बल भीमसेन की भुजाओं में विद्यमान था। उनके बल की और कहीं समता नहीं थी। ऐसे तेजस्वी भीम भी उस अजगर के वश में पड़ गये।
वे धीरे-धीरे छटपटाते रहे, परंतु छूटने की अधिक चेष्टा करने में सफल न हो सके। उनकी प्राणशक्ति दस सहस्र हाथियों के समान थी। दोनों कंधे सिंह के कंधों के समान थे और भुजाएं बहुत बड़ी थीं। फिर भी सर्प को मिले हुए वरदान के प्रभाव से मोहित हो जाने के कारण सर्प की पकड़ में आकर वे अपना साहस खो बैठे। उन्होंने अपने को छुड़ाने के लिये घोर प्रयत्न किया, किंतु वीरवर भीमसेन किसी प्रकार भी उस सर्प को पराजित करने में सफलता नहीं प्राप्त कर सके।

वैशम्पायन जी कहते हैं- जनमेजय! इस प्रकार सर्प के वश में पड़े हुए वे तेजस्वी भीमसेन उस अजगर की अत्यन्त अद्भुत शक्ति के विषय में विचार करने लग गये। फिर उन्होंने उस महान् सर्प से कहा- 'भुजंगप्रवर! आप स्वेच्छापूर्वक बताइये। आप कौन हैं? और मुझे पकड़कर क्या करेंगे? मैं धर्मराज युधिष्ठिर का छोटा भाई पाण्डुपुत्र भीमसेन हूँ। मुझमें दस हजार हाथियों का बल है, फिर भी न जाने कैसे आपने मुझे अपने वश में कर लिया? मेरे सामने सैकड़ों केसरी, सिंह, व्याघ्र, महिष और गजराज आये, किंतु मैंने सबको युद्ध में मार गिराया। पन्नगश्रेष्ठ! राक्षस, पिशाच और महाबली नाग भी मेरी (इन) भुजाओं का वेग नहीं सह सकते थे। परंतु छूटने के लिये मेरे उद्योग करने पर भी आपने मुझे वश में कर लिया, इसका क्या कारण है? क्या आप में किसी विद्या का बल है अथवा आपको कोई अद्भुत वरदान मिला है? नागराज! आज मेरी बुद्धि में यही सिद्धांत स्थिर हो रहा है कि मनुष्यों का पराक्रम झूठा है। जैसा कि इस समय आपने मेरे इस महान् बल को कुण्ठित कर दिया है'।
वैशम्पायन जी कहते हैं- जनमेजय! ऐसी बातें करने वाले वीरवर भीमसेन को, जो अनायास ही महान् पराक्रम कर दिखाने वाले थे, उस अजगर ने अपने विशाल शरीर से जकड़कर चारों ओर से लपेट लिया। तब इस प्रकार महाबाहु भीमसेन को अपने वश में करके उस भुजंगम ने उनकी दोनों मोटी-मोटी भुजाओं को छोड़ दिया और इस प्रकार कहा- 'महाबाहो! मैं दीर्घकाल से भूखा बैठा था, आज सौभाग्यवश देवताओं ने तुम्हें ही मेरे लिये भोजन के रूप में भेज दिया है। सभी देहधारियों को अपने-अपने प्राण प्रिय होते हैं। शत्रुदमन! जिस प्रकार मुझे यह सर्प का शरीर प्राप्त हुआ है, वह आज अवश्य तुमसे बतलाना है। सज्जनशिरोमणे! तुम ध्यान देकर सुनो।
मैं मनीषी माहत्माओं के कोप से इस दुर्दशा को प्राप्त हुआ हूँ और इस शाप के निवारण की प्रतीक्षा करते हुए यहां रहता हूँ। शाप का क्या कारण है? यह सब तुमसे कहता हूं, सुनो। मैं राजर्षि नहुष हूं, अवश्य ही यह मेरा नाम तुम्हारे कानों में पड़ा होगा। मैं तुम्हारे पूर्वजों का भी पूर्वज हूँ। महाराज आयु का वंशप्रवर्तक पुत्र हूँ। मैं ब्राह्मणों का अनादर करके महर्षि अगस्त्य के शाप से इस अवस्था को प्राप्त हुआ हूँ। मेरे इस दुर्भाग्य को अपनी आंखों देख लो। तुम यद्यपि अवध्य हो; क्योंकि मेरे ही वंशज हो। देखने में अत्यन्त प्रिय लगते हो तथापि आज तुम्हें अपना आहार बनाऊँगा। देखो, विधाता का कैसा विधान है? नरश्रेष्ठ! दिन के छठे भाग में कोई भैंसा अथवा हाथी ही क्यों न हो, मेरी पकड़ में आ जाने पर किसी तरह छूट नहीं सकता।
कौरवश्रेष्ठ! तुम तिर्यग योनि में पड़े हुए किसी साधारण सर्प की पकड़ में नहीं आये हो। किंतु मुझे ऐसा ही वरदान मिला है (इसीलिये मैं तुम्हें पकड़ सका हूँ)। जब मैं इन्द्र के सिंहासन से भ्रष्ट हो शीघ्रतापूर्वक श्रेष्ठ विमान से नीचे गिरने लगा, उस समय मैंने मुनिश्रेष्ठ भगवान् अगस्त्य से प्रार्थना की कि प्रभो! मेरे शाप का अन्त नियत कर दीजिये। उस समय उन तेजस्वी महर्षि ने दया से द्रवित होकर मुझसे कहा- 'राजन्! कुछ काल के पश्चात् तुम इस शाप से मुक्त हो जाओगे'। उनके इतना कहते ही मैं पृथ्वी पर गिर पड़ा। परंतु आज भी वह पुरानी स्मरण-शक्ति मुझे छोड़ नहीं सकी है। यद्यपि यह वृत्तान्त बहुत पुराना हो चुका है तथापि जो कुछ जैसे हुआ था; वह सब मुझे ज्यों-का-त्यों स्मरण है।

महर्षि ने मुझसे कहा था कि 'जो तुम्हारे पूछे हुए प्रश्नों का विभागपूर्वक उतर दे दे, वही तुम्हें शाप से छुड़ा सकता है। राजन्! जिसे तुम पकड़ लोगे, वह बलवान् से बलवान् प्राणी क्यों न हो, उसका भी धैर्य छूट जायेगा एवं तुमसे अधिक शक्तिशाली पुरुष क्यों न हो, सबका साहस शीघ्र ही खो जायेगा'। इस प्रकार मेरे प्रति हार्दिक दयाभाव उत्पन्न हो जाने के कारण उन दयालु महर्षियों ने जो बात कही थी, वह भी मैंने स्पष्ट सुनी। तत्पश्चात् वे सारे ब्रह्मर्षि अन्तर्धान हो गये। महाद्युते! इस प्रकार मैं अत्यन्त दुष्कर्मी होने के कारण इस अपवित्र नरक में निवास करता हूँ। इस सर्पयोनि में पड़कर इससे छूटने के अवसर की प्रतीक्षा करता हूँ।'
तब महाबाहु भीम ने उस अजगर से कहा- 'महासर्प! न तो मैं आप पर क्रोध करता हूँ और न अपनी ही निन्दा करता हूँ। क्योंकि मनुष्य सुख-दुःख की प्राप्ति अथवा निवृत्ति में कभी असमर्थ होता है और कभी समर्थ। अतः किसी भी दशा में अपने मन में ग्लानि नहीं आने देनी चाहिये। कौन ऐसा मनुष्य है, जो पुरुषार्थ के बल से दैव को वंचित कर सके। मैं तो दैव को ही बड़ा मानता हूं, पुरुषार्थ व्यर्थ है। देखिये, दैव के आघात से आज मैं अकारण ही यहाँ इस दशा को प्राप्त हो गया हूँ। नहीं तो मुझे अपने बाहुबल का बड़ा भरोसा था। परंतु आज मैं अपनी मृत्यु के लिये उतना शोक नहीं करता हूं, जितना कि राज्य से वंचित हो वन में पड़े हुए अपने भाइयों के लिये मुझे शोक हो रहा है।
यक्षों तथा राक्षसों से भरा हुआ यह हिमालय अत्यन्त दुर्गम है, मेरे भाई व्याकुल होकर जब मुझे खोजेंगे, तब अवश्य कहीं खंदक में गिर पड़ेंगे। मेरी मृत्यु हुई सुनकर वे राज्य-प्राप्ति का सारा उद्योग छोड़ बैठेगे। मेरे सभी भाई स्वभावतः धर्मात्मा हैं। मैं ही राज्य के लोभ से उन्हें युद्ध के लिये बाध्य करता रहता हूँ अथवा बुद्धिमान् अर्जुन विषाद में नहीं पड़ेंगे; क्योंकि वे सम्पूर्ण अस्त्रों के ज्ञाता हैं। देवता, गन्धर्व तथा राक्षस भी उन्हें पराजित नहीं कर सकते। महाबली महाबाहु अर्जुन अकेले ही देवराज इन्द्र को भी अनायास ही अपने स्थान से हटा देने में समर्थ हैं। फिर उस दुर्योधन को जीतना उनके लिये कौन-सी बडी बात है, जो कपटद्यूत का सेवन करने वाला, लोकद्रोही, दम्भी तथा मोह में डूबा हुआ है। मैं पुत्रों के प्रति स्नेह रखने वाली अपनी उस दीन माता के लिये शोक करता हूं, जो सदा यह आशा रखती है कि हम सभी भाइयों का महत्त्व शत्रुओं से बढ़-चढ़कर हो। भुजंग! मेरे मरने से मेरी अनाथ माता के वे सभी मनोरथ जो मुझ पर अवलम्बित थे, कैसे सफल हो सकेंगे? एक साथ जन्म लेने वाले नकुल ओर सहदेव सदा गुरुजनों की आज्ञा के पालन में लगे रहते हैं। मेरे बाहुबल से सुरक्षित हो वे भाई सर्वदा अपने पौरुष पर अभिमान रखते हैं। वे मेरे विनाश से उत्साहशून्य हो जायेंगे, अपने बल ओर पराक्रम खो बैठेंगे और सर्वथा शक्तिहीन हो जायेंगे, ऐसा मेरा विश्वास है।'
जनमेजय! उस समय भीमसेन ने इस तरह की बहुत-सी बातें कहकर देर तक विलाप किया। वे सर्प के शरीर से इस प्रकार जकड़ गये थे कि हिल-डुल भी नहीं सकते थे। उधर कुन्तीनन्दन युधिष्ठिर अनिष्टसूचक भयंकर उत्पातों को देखकर बड़ी चिन्ता में पड़े। वे व्याकुल हो गये। उनके आश्रम से दक्षिण दिशा में, जहाँ आग लगी हुई थी, एक डरी हुई सियारिन खड़ी हो दारुण अमंगलपूर्वक आर्तनाद करने लगी। एक पाँख, एक आंख तथा एक पैर वाली भयंकर और मलिन वर्तिका (बटेर चिड़ियां) सूर्य की ओर रक्त उगलती हुई दिखायी दी।

उस समय कंकड़ बरसाने वाली रूखी और प्रचण्ड वायु बह रही थी और पशु-पक्षियों के सम्पूर्ण शब्द दाहिनी ओर हो रहे थे। पीछे की ओर से काला कौवा 'जाओ-जाओ' की रट लगा रहा था और उनकी दाहिनी बांह बार-बार फड़क उठती थी। उनके हृदय तथा बायें पैर में पीड़ा होने लगी। बायीं आंख में अनिष्टसूचक विकार उत्पन्न हो गया।
भारत! परम बुद्धिमान् धर्मराज युधिष्ठिर ने भी अपने मन में महान् भय मानते हुए द्रौपदी से पूछा- 'भीमसेन कहाँ है?' द्रौपदी ने उत्तर दिया- 'उनको यहां से गये बहुत देर हो गयी'। यह सुनकर महाबाहु महाराज युधिष्ठिर महर्षि धौम्य के साथ उनकी खोज के लिये चल दिये। जाते समय उन्होंने अर्जुन से कहा- 'द्रौपदी की रक्षा करना'। फिर उन्होंने नकुल ओर सहदेव को ब्राह्मणों की रक्षा एवं सेवा के लिये आज्ञा दी। शक्तिशाली कुन्तीनन्दन युधिष्ठिर ने उस महान् वन में भीमसेन के पदचिह्न देखते हुए उस आश्रम से निकलकर सब ओर खोजा। पहले पूर्व दिशा में जाकर हाथियों के बड़े-बड़े यूथपतियों को देखा। वहां की भूमि भीमसेन के पदचिह्नों से चिह्नित थी। वहां से आगे बढ़ने पर उन्होंने वन में सैकड़ों सिंह और हजारों अन्य हिंसक पशु पृथ्वी पर पड़े देखे। देखकर भीमसेन के मार्ग का अनुसरण करते हुए राजा ने उसी वन में प्रवेश किया।
वायु के समान वेगशाली वीरवर भीमसेन के शिकार के लिये दौड़ने पर मार्ग में उनकी जाँखों के आघात से टूटकर पड़े हुए बहुत-से वृक्ष दिखायी दिये। तब उन्हीं पदचिह्नों के सहारे जाकर उन्होंने पर्वत की कन्दरा में अपने भाई भीमसेन को देखा, जो अजगर की पकड़ में आकर चेष्टाशून्य हो गये थे। उक्त पर्वत की कन्दरा में विशेष रूप से वायु चलती थी। वह गुफा ऐसे वृक्षों से ढकी थी, जिनमें नाममात्र के लिये भी पत्ते नहीं थे। इतना ही नहीं, वह स्थान ऊसर, निर्जल, कांटेदार वृक्षों से भरा हुआ, पत्थर, ठूंठ और छोटे वृक्षों से व्याप्त अत्यन्त दुर्गम ओर ऊँचा-नीचा था।

वैशम्पायन जी कहते हैं- जनमेजय! सर्प के शरीर से बंधे हुए अपने प्रिय भाई भीमसेन के पास पहुँचकर परम बुद्धिमान् युधिष्ठिर ने इस प्रकार पूछा- 'कुन्तीनन्दन! तुम कैसे इस विपत्ति में फंस गये? और यह पर्वत के समान लम्बा-चौड़ा श्रेष्ठ नाग कौन है?'
अपने बड़े भ्राता धर्मराज युधिष्ठिर को वहाँ उपस्थित देख भाई भीमसेन ने अपने पकड़े जाने आदि की सारी चेष्टाएं कह सुनायी। भीम बोले- 'आर्य! ये वायुभक्षी सर्प के रूप में बैठे हुए महान् शक्तिशाली साक्षात् राजर्षि नहुष हैं, इन्होंने मुझे अपना आहार बनाने के लिये पकड़ रखा है।' तब युधिष्ठिर ने सर्प से पूछा- 'आयुष्मन्! आप मेरे इस अनन्त पराक्रमी भाई को छोड़ दें। हम लोग आपकी भूख मिटाने के लिये दूसरा भोजन देंगे।'
सर्प बोला- 'राजन्! यह राजकुमार मेरे मुख के पास स्वयं आकर मुझे आहार रूप में प्राप्त हुआ है। तुम जाओ, यहाँ ठहरना उचित नहीं है; अन्यथा कल तक तुम भी मेरे आहार बन जाओगे। महाबाहो! मेरा यह नियम है कि मेरी अधिकृत भूमि के भीतर जो भी आ जायेगा, वह मेरा भक्ष्य बन जायेगा। तात्! इस समय तुम भी मेरे अधिकार की सीमा में ही आ गये हो। दीर्घकाल तक उपवास करने के बाद आज यह तुम्हारा छोटा भाई मुझे आहार रूप में प्राप्त हुआ है, अतः न तो मैं इसे छोडूंगा और न इसके बदले में दूसरा आहार ही लेना चाहता हूँ।'
युधिष्ठिर ने कहा- 'सर्प! तुम कोई देवता हो या दैत्य, अथवा वास्तव में सर्प ही हो? सच बताओ, तुमसे युधिष्ठिर प्रश्न कर रहा है। भुजंगम! किसलिये तुमने भीमसेन को ही अपना ग्रास बनाया है? बोलो, तुम्हारे लिये क्या ला दिया जाये? अथवा तुम्हें किस बात का ज्ञान करा दिया जाये? जिससे तुम प्रसन्न होओगे। मैं कौन-सा आहार दे दूं अथवा किस उपाय का अवलम्बन करूं, जिससे तुम इन्हें छोड़ सकते हो?'
सर्प बोला- 'निष्पाप नरेश! मैं पूर्वजन्म में तुम्हारा विख्यात पूर्वज नहुष नाम का राजा था। चन्द्रमा से पांचवीं पीढ़ी में जो आयु नामक राजा हुए थे, उन्हीं का मैं पुत्र हूँ। मैंने अनेक यज्ञ किये, तपस्या की, स्वाध्याय किया तथा अपने मन और इन्द्रियों के संयमरूप योग का अभ्यास किया। इन सत्कर्मों से तथा अपने पराक्रम से भी मुझे तीनों लोकों का निष्कण्टक साम्राज्य प्राप्त हुआ था। तब उस ऐश्वर्य को पाकर मेरा अहंकार बढ़ गया। मैंने सहस्रों ब्राह्मणों से अपनी पालकी ढुलवायी। तदनन्तर ऐश्वर्य के मद से उन्मत्त हो मैंने बहुत-से ब्राह्मणोंका अपमान किया। पृथ्वीपते! इससे कुपित हुए महर्षि अगस्त्य ने मुझे इस अवस्था को पहुँचा दिया। पाण्डुनन्दन नरेश! उन्हीं महात्मा अगस्त्य की कृपा से आज तक मेरी स्मरण शक्ति मुझे छोड़ नहीं सकी है (मेरी स्मृति ज्यों-की-त्यों बनी हुई है)। महर्षि के शाप के अनुसार दिन के छठे भाग में तुम्हारा यह छोटा भाई मुझे भोजन के रूप में प्राप्त हुआ है। अतः मैं न तो उसे छोडूंगा ओर न इसके बदले दूसरा आहार लेना चाहता हूँ। परंतु एक बात है, यदि तुम मेरे पूछे हुए कुछ प्रश्नों का अभी उत्तर दे दोगे, तो उसके बाद मैं तुम्हारे भाई भीमसेन को छोड़ दूंगा।
युधिष्ठिर ने कहा- सर्प! तुम इच्छानुसार प्रश्न करो। मैं तुम्हारी बात का उत्तर दूंगा। भुजंगम! यदि हो सका, तो तुम्हें प्रसन्न करने का प्रयत्न करूंगा। सर्पराज! ब्राह्मण को इस जीवन में जो कुछ जानना चाहिये, वह केवल तत्त्व तुम जानते हो या नहीं। यह सुनकर मैं तुम्हारे प्रश्नों का उत्तर दूंगा।
सर्प बोला- 'राजा युधिष्ठिर! यह बताओ कि ब्राह्मण कौन है और उसके लिये जानने योग्य तत्त्व क्या है? तुम्हारी बातें सुनने से मुझे ऐसा अनुमान होता है कि तुम अतिशय बुद्धिमान हो।'

युधिष्ठिर ने कहा- नागराज! जिसमें सत्य, दान, क्षमा, सुशीलता, क्रूरता का अभाव, तपस्या और दया-ये सद्गुण दिखायी देते हैं, वही ब्राह्मण कहा गया है। सर्प! जानने योग्य तत्त्व तो परम ब्रह्म ही है, जो दुःख और सुख से परे है तथा जहाँ पहुँचकर अथवा जिसे जानकर मनुष्य शोक के पार हो जाता है। बताओ, तुम्हें अब इस विषय में क्या कहना है?
सर्प बोला- युधिष्ठिर! सत्य एवं प्रमाणभूत ब्रह्मा तो चारों वर्णों के लिये हितकर है। सत्य, दान, अक्रोध, क्रूरता का अभाव, अहिंसा और दया आदि सद्गुण तो शूद्रों में भी रहते हैं। नरेश्वर! तुमने यहाँ जो जानने योग्य तत्त्व को दुःख और सुख से परे बताया है, सो दुःख और सुख से रहित किसी दूसरी वस्तु की सत्ता ही मैं नहीं देखता हूँ।
युधिष्ठिर ने कहा- यदि शूद्र में सत्य आदि उपर्युक्त लक्षण हैं और ब्राह्मण में नहीं हैं तो वह शूद्र शूद्र नहीं है और वह ब्राह्मण ब्राह्मण नहीं है। सर्प! जिसमें ये सत्य आदि लक्षण मौजूद हों, वह ब्राह्मण माना गया है और जिसमें इन लक्षणों का अभाव हो, उसे शूद्र कहना चाहिये। अब तुमने जो यह कहा कि सुख-दुःख से रहित कोई दूसरा वेद्य तत्त्व है ही नहीं, सो तुम्हारा यह मत ठीक है। सुख-दुःख से शून्य कोई पदार्थ नहीं है, किंतु एक ऐसा पद है भी। जिस प्रकार बर्फ में उष्णता और अग्नि में शीतलता कहीं नहीं रहती, उसी प्रकार जो वेद्य-पद है, वह वास्तव में सुख-दुःख से रहित ही है। नागराज! मेरा तो यही विचार है, फिर आप जैसा मानें।
सर्प बोला- आयुष्मान् नेरश! यदि आचार से ही ब्राह्मण की परीक्षा की जाये, तब तो जब तक उसके अनुसार कर्म न हो जाति व्यर्थ ही है।
युधिष्ठिर ने कहा- महासर्प! महामते! मनुष्यों में जाति की परीक्षा करना बहुत ही कठिन है; क्योंकि इस समय सभी वर्णों का परस्पर संकर (सम्मिश्रण) हो रहा है, ऐसा मेरा विचार है। सभी मनुष्य सदा सब जातियों की स्त्रियों से संतान उत्पन्न कर रहे हैं। वाणी, मैथुन तथा जन्म और मरण-ये सब मनुष्यों में एक से देखे जाते हैं। इस विषय में यह आर्षप्रमाण भी मिलता है- 'ये यजामहे' यह श्रुति जाति का निश्चय न होने के कारण ही जो हम लोग यज्ञ कर रहे हैं; ऐसा सामान्य रूप से निर्देश करती है। इसलिये जो तत्त्वदर्शी विद्वान् हैं, वे शील को ही प्रधानता देते हैं और उसे ही अभीष्ट मानते हैं। जब बालक का जन्म होता है, तब नालच्छेदन के पूर्व उसका जातकर्म-संस्कार किया जाता है। उसमें उसकी माता सावित्री कहलाती है और पिता आचार्य। जब तक बालक का संस्कार करके उसे वेद का स्वाध्याय न कराया जाये, तब तक वह शूद्र ही के समान है। जाति विषयक संदेह होने पर स्वायम्भुव मनु ने यही निर्णय दिया है।
नागराज! यदि वैदिक संस्कार करके वेदाध्ययन करने पर भी ब्राह्मणादि वर्णों में अपेक्षित शील और सदाचार का उदय नहीं हुआ तो उसमें प्रबल वर्ण संकरता है, ऐसा विचारपूर्वक निश्चय किया गया है। महासर्प! भुजंगमप्रवर! इस समय जिसमें संस्कार के साथ-साथ सदाचार की उपलब्धि हो, वही ब्राह्मण है। यह बात मैं पहले ही बता चुका हूँ।
सर्प बोला- युधिष्ठिर! तुम जानने योग्य सभी बातें जानते हो। मैंने तुम्हारी बात अच्छी तरह सुन ली। अब मैं तुम्हारे भाई भीमसेन को कैसे खा सकता हूँ?

युधिष्ठिर ने पूछा- तुम सम्पूर्ण वेद-वेदांग के पारगामी हो। लोक में तुम्हारी ऐसी ही ख्याति है। बताओ, किस कर्म के आचरण से सर्वोत्तम गति प्राप्त हो सकती है?
सर्प ने कहा- भारत! इस विषय में मेरा विचार यह है कि मनुष्य सत्पात्र को दान देने से, सत्य और प्रिय वचन बोलने से तथा अहिंसा-धर्म में तत्पर रहने से स्वर्ग (उत्तम गति) पा सकता है।
युधिष्ठिर ने पूछा- नागराज! दान और सत्य में किसका पलड़ा भारी देखा जाता है? अहिंसा और प्रियभाषण-इनमें से किसका महत्त्व अधिक है और किसका कम? यह बताओ।
सर्प ने कहा- महाराज! दान, सत्य-तत्त्व, अहिंसा और प्रियभाषण-इनकी गुरुता और लघुता कार्य की महत्ता के अनुसार देखी जाती है। राजेन्द्र! किसी दान से सत्य का ही महत्त्व बढ़ जाता है और कोई-कोई दान ही सत्यभाषण से अधिक महत्त्व रखता है। महान् धनुर्धर भूपाल! उसी प्रकार कहीं तो प्रिय वचन की अपेक्षा अहिंसा का गौरव अधिक देखा जाता है और कहीं अहिंसा से भी बढ़कर प्रियभाषण का महत्त्व दृष्टिगोचर होता है। राजन्! इस प्रकार इनके गौरव-लाघव का निश्चय कार्य की अपेक्षा से ही होता है। अब और जो कुछ भी प्रश्न तुम्हें अभीष्ट हो, वह पूछो। मैं यथासम्भव उतर देता हूँ।
युधिष्ठिर ने पूछा- सर्प! मनुष्य को स्वर्ग की प्राप्ति और कर्मों का निश्चयरूप से मिलने वाला फल किस प्रकार देखने में आता है एवं देहाभिमान से रहित पुरुष की गति किस प्रकार होती है? इन विषयों को मुझसे भलीभाँति कहिये।
सर्प ने कहा- राजन्! अपने-अपने कर्मों के अनुसार जीवों की तीन प्रकार की गतियां देखी जाती हैं- स्वर्गलोक की प्राप्ति, मनुष्य योनि में जन्म लेना और पशु-पक्षी आदि योनियों में (तथा नरकों) उत्पन्न होना।[1] बस, ये तीन ही योनियां हैं। इनमें से जो जीव मनुष्य-योनि में उत्पन्न होता है, पर यदि आलस्य और प्रमाद का त्याग करके अहिंसा का पालन करते हुए दान आदि शुभ कर्म करता है, तो उसे इन पुण्य कर्मों के कारण स्वर्गलोक की प्राप्ति होती है। राजेन्द्र! इसके विपरीत कारण उपस्थित होने पर मनुष्ययोनि में तथा पशु-पक्षियों आदि की योनि में जन्म लेना पड़ता है। तात्! पशु-पक्षी आदि योनियों में जन्म लेने का जो विशेष करण है, उसे भी यहाँ बतलाया जाता है। जो काम, क्रोध, लोभ और हिंसा में तत्पर होकर मानवता से भ्रष्ट हो जाता है, अपनी मनुष्य होने की योग्यता को भी खो देता है, वही पशु-पक्षी आदि योनियों में जन्म पाता है। फिर मनुष्य जन्म की प्राप्ति के लिये उसका तिर्यकयोनि से उद्धार होता है। गौओं तथा अश्वों को भी उस योनि से छुटकारा मिलकर देवत्व की प्राप्ति होती है, यह बात देखी जाती है।
तात! प्रयोजनवश वही यह जीव इन्हीं तीन गतियों में भटकता रहता है। कर्मफल को चाहने वाला देहाभिमानी सुख का उपभोग करता है। किंतु तात! जो कर्मफल में आसक्त नहीं है, वह प्रजाजनों के पालन की भावना वाला द्विज अपने आत्मा को नित्य परब्रह्म परमात्मा में भलीभाँति स्थित कर देता है।
युधिष्ठिर ने पूछा- सर्प! शब्द, स्पर्श, रूप, रस तथा गन्ध-इनका आधार क्या है? आप शांतचित्त होकर इसे यथार्थ रूप से बताइये। महामते! पन्नगश्रेष्ठ! मन विषयों का एक ही साथ ग्रहण क्यों नहीं करता? इन उपर्युक्त सब बातों को बताइये।
सर्प ने कहा- आयुष्मन्! स्थूल, सूक्ष्म और कारण शरीरों का आश्रय लेने वाला और इन्द्रियों से युक्त जो आत्मा नामक द्रव्य है, वही विधिपूर्वक नाना प्रकार के भोगों को भोगता है। भरतश्रेष्ठ! ज्ञान, बुद्धि और मन-ये ही शरीर में उसके करण समझो। तात! पाँचों विषयों के आधारभूत पंचभूतों से बने हुए शरीर में स्थित जीवात्मा इस शरीर में स्थित हुआ ही मन के द्वारा क्रमशः इन पांचों विषयों का उपभोग करता है।

नरश्रेष्ठ! विषयों के उपभोग के समय (बुद्धि के द्वारा) इस जीवात्मा का मन किसी एक ही विषय में नियंत्रित कर दिया जाता है। इसीलिये उसके द्वारा एक ही साथ अनेक विषयों का ग्रहण सम्भव नहीं हो पाता है। पुरुषसिंह! वही आत्मा दोनों भौंहों के बीच स्थित होकर उत्तम-अधम बुद्धि को भिन्न-भिन्न द्रव्यों की ओर प्रेरित करता है। बुद्धि की क्रिया के उत्तर-काल में भी विद्वान् पुरुषों को एक अनुभूति दिखायी देती है। नृपश्रेष्ठ! यही क्षेत्रज्ञ आत्मा को प्रकाशित करने वाली विधि है।
युधिष्ठिर ने कहा- सर्प! मुझे मन और बुद्धि का उत्तम लक्षण बतलाओ। अध्यात्म-शास्त्र के विद्वानों के लिये इनको जानना परम कर्तव्य कहा गया है। तात! आत्मा के भोग और मोक्ष का सम्पादन करना ही बुद्धि का प्रयोजन है तथा आत्मा का आश्रय लेकर ही बुद्धि विषयों की ओर जाती है। इस कारण वह आत्मा का अनुसरण करने वाली मानी जाती है। वह भी आत्मा की चेतनशक्ति के सम्बन्ध से ही है तथा बुद्धि के गुणविधान से अर्थात् उसकी ज्ञानशक्ति के प्रभाव से ही मन उस गुण से सम्पन्न होता है यानि इन्द्रियों के विषयों को ग्रहण करने में समर्थ हो जाता है। अतः बुद्धि तो कार्य के आरम्भ से प्रकट होती है और मन सदैव प्रकट होता है। (कार्य को देखकर ही कारण की सत्ता व्यक्त होती है-यह न्याय है)। तात! मन और बुद्धि की यह विशेषता ही उन दोनों का अन्तर है। तुम भी तो इस विषय के अच्छे ज्ञाता हो, अतः बताओ, तुम्हारी कैसी मान्यता है?
युधिष्ठिर बोले- बुद्धिमानों में श्रेष्ठ! तुम्हारी यह बुद्धि बड़ी उत्तम है। तुम तो जानने योग्य वस्तु को जान चुके हो। फिर मुझसे क्यों पूछते हो? तुम तो सर्वज्ञ तथा स्वर्ग के निवासी थे। तुमने बड़े अद्भुत कर्म किये थे। भला, तुम्हें कैसे मोह हो गया? (अर्थात ब्राह्मणों का अपमान कैसे कर बैठे?) इस बात को लेकर मेरे मन में बड़ा संशय हो रहा है।
सर्प ने कहा- राजन्! यह धन-सम्पत्ति बड़े-बड़े बुद्धिमान ओर शूरवीर मनुष्य को भी मोह में डाल देती है। मेरा तो ऐसा विश्वास है कि सुख-विलास में डूबे हुए सभी लोग मोहित हो जाते हैं। युधिष्ठिर! इसी तरह मैं भी ऐश्वर्य के मोह से मदोन्मत्त हो गया और मुझे उस समय चेत हुआ, जबकि मेरा अधःपतन हो चुका। अतः अब तुम्हें सचेत कर रहा हूँ। परंतप महाराज! आज तुमने मेरा बहुत बड़ा कार्य किया। इस समय तुम-जैसे श्रेष्ठ पुरुष से वार्तालाप करने के कारण मेरा वह अत्यन्त कष्टदायक शाप निवृत्त हो गया। पूर्वकाल में (जब मैं स्वर्ग का राजा था) दिव्य विमान पर चढ़कर आकाश में विचरता रहता था। उस समय अभिमान से मत्त होकर मैं दूसरे किसी को कुछ नहीं समझता था। ब्रह्मर्षि, देवता, गन्धर्व, यक्ष, राक्षस और नाग आदि, जो भी इस त्रिलोकी में निवास करने वाले प्राणी थे, वे सब मुझे कर देते थे।
राजन्! उन दिनों मैं जिस प्राणी की ओर आंख उठाकर देखता था, उसका तेज तत्काल हर लेता था। यह थी मेरी दृष्टि की शक्ति। हजारों ब्रह्मर्षि मेरी पालकी ढोते थे। महाराज! मेरे इसी अत्याचार ने मुझे स्वर्ग की राज्यलक्ष्मी से भ्रष्ट कर दिया। स्वर्ग में मुनिवर अगस्त्य जब मेरी पालकी ढो रहे थे, तब मैंने उन्हें लात मारी, इसलिये उन्होंने मुझे ऐसा कहा कि 'तू निश्चय ही सर्प हो जा'। उनके इतना कहते ही मेरे सभी राजचिह्न लुप्त हो गये। मैं (सर्प होकर) उस उत्तम विमान से नीचे गिरा। उस समय मुझे ज्ञात हुआ कि मैं सर्प होकर नीचे मुंह किये गिर रहा हूं; तब मैंने शाप का अन्त होने के उद्देश्य से उन ब्रह्मर्षि से याचना करते हुए कहा।

सर्प ने कहा- भगवन्! मैं प्रमादवश विवेकशून्य हो गया था। इसीलिये मुझसे यह घोर अपराध हुआ है। आप कृपया क्षमा करें। तब मुझे गिरते देख वे महर्षि दया से द्रवित होकर बोले- 'राजन्! धर्मराज युधिष्ठिर तुम्हें इस शाप से मुक्त करेंगे। महाराज! जब तुम्हारे इस अभिमान और घोर पाप का फल क्षीण हो जायेगा, तब तुम्हें फिर तुम्हारे पुण्यों का फल प्राप्त होगा'।
उस समय मुझे उनकी तपस्या का महान् बल देखकर बड़ा आश्चर्य हुआ। राजन्! उनका ब्रह्म-ज्ञान और ब्राह्मणत्व देखकर मुझे बड़ा विस्मय हुआ। इसीलिये इस विषय में मैंने तुमसे पहले प्रश्न किया। राजन्! सत्य, इन्द्रियसंयम, तपस्या, दान, अहिंसा और धर्मपरायण -ये सद्गुण ही सदा मनुष्यों को सिद्धि की प्राप्ति कराने वाले हैं, जाति और कुल नहीं। ये रहे तुम्हारे भाई महाबली भीमसेन, जो सर्वथा सकुशल हैं। महाराज! तुम्हारा कल्याण हो, अब मैं पुनः स्वर्गलोक को जाऊँगा। पुरुषसिंह! पार्थ! तुम्हारे शुभागमन से ही यह पुण्यकाल प्राप्त हुआ है, इस कारण तुमने मेरा बहुत बड़ा कार्य सिद्ध कर दिया।'
वैशम्पायन जी कहते हैं- जनमेजय! तदनन्तर उसी मुहूर्त में एक इच्छानुसार चलने वाला उत्तम विमान बड़े जोर की उड़ान के साथ वहाँ आ पहुँचा। युधिष्ठिर से पूर्वोक्त बातें कहकर राजा नहुष ने अजगर का शरीर त्याग दिया और दिव्य शरीर धारण करके वे पुनः स्वर्गलोक को चले गये। धर्मात्मा युधिष्ठिर भी भाई भीमसेन से मिलकर उनके और धौम्य मुनि के साथ फिर अपने आश्रम पर लौट आये।
तब धर्मराज युधिष्ठिर ने वहाँ एकत्र हुए सब ब्राह्मणों को भीमसेन के सर्प के चंगुल से छूटने का वह सारा वृत्तान्त कह सुनाया। राजन्! यह सुनकर सब ब्राह्मण, उनके तीनों भाई और यशस्विनी द्रौपदी सब-के-सब बड़े लज्जित हुए। तब पाण्डवों के हित की इच्छा से वे सभी श्रेष्ठ ब्राह्मण भीमसेन को उनके दुःसाहस की निन्दा करते हुए बोले- 'अब कभी ऐसा न करना'। पाण्डव लोग महाबली भीमसेन को भय से मुक्त हुआ देख हर्ष से उल्लसित हो उठे और प्रसन्नतापूर्वक वहाँ विचरने लगे।

वैशम्पायन जी कहते हैं- जनमेजय! तदनन्तर ग्रीष्म ऋतु की समाप्ति सूचित करने वाला वर्षाकाल आया, जो समस्त प्राणियों को सुख पहुँचाने वाला था। पाण्डव अभी द्वैतवन में ही थे, उसी समय वर्षा ऋतु आ गयी। तब काले-काले मेघ जोर-जोर से गर्जना करते हुए आकाश और दिशाओं में छा गये और दिन-रात निरन्तर जल की वर्षा करने लगे। वे वर्षा में तम्बू के समान जान पड़ते थे। उनकी संख्या सैकड़ों और हजारों तक पहुँच गयी थी। उन्होंने सूर्य के प्रभापंच को तो ढंक दिया था और विद्युत की निर्मल प्रभा धारण कर ली थी। धरती पर घास जम गयी। मतवाले डांस और सर्प आदि विचरने लगे। पृथ्वी जल से अभिषिक्त होकर शांत और सबके लिये मनोरम हो गयी। सब ओर इतना पानी भर गया कि ऊँचा-नीचा, समतल, नदी अथवा पेड़-पौधे आदि का पता नहीं चलता था। वर्षा ऋतु की नदियां बड़े वेग से छूटने वाले शीघ्रगामी बाणों की भाँति सनसनाती हुई चलती थीं। उनके जल में हिलोरें उठती रहती थीं और वे कितने ही काननों की शोभा बढ़ाती थी।
वन के भीतर वर्षा की बौछारों से भीगते और बोलते हुए वराह, मृग और पक्षियों की भाँति-भाँति की बोलियां सुनायी देती थीं। पपीहा और मोर नर-कोकिलों के साथ आनन्दोन्मत्त होकर इधर-उधर उड़ने लगे और मेढ़क भी घमण्डों में आकर इधर-उधर कूदते और टर्र-टर्र करते थे। पाण्डव अभी मरु-प्रदेश में ही विचरते थे, तभी मेघों की गर्जना से गूंजती तथा अनेक प्रकार के रूप-रंग लिये प्रकट हुई मंगलमयी वर्षा ऋतु भी बती गयी। तत्पश्चात् आनन्दमयी शरद्-ऋतु का शुभागमन हुआ। क्रौंच और हंस आदि पक्षी चारों ओर विचरने लगे। वनों में और पर्वतीय शिखरों पर कास, कुश आदि बहुत बढ़ गये थे। नदियों का जल स्वच्छ हो गया। आकाश निर्मल होने से नक्षत्रों का आलोक और उज्ज्वल हो उठा। सब ओर मृग और पक्षी किलोल करने लगे। महात्मा पाण्डवों के लिये यह शरद्-ऋतु अत्यन्त सुखदायिनी थी। उस समय की रातें धूलरहित एवं निर्मल दिखायी देती थीं। बादलों के समान उनमें शीतलता थी।
ग्रहों और नक्षत्रों के समुदाय तथा चन्द्रमा उनकी शोभा बढ़ाते हैं। पाण्डवों ने देखा, नदियां और पोखरियां कुमुदों तथा कमल-पुष्पों से अलंकृत हैं। उनमें शीतल जल भरा हुआ है और वे सबके लिये सुखदायिनी प्रतीत होती हैं। पावन तीर्थों से विभूषित सरस्वती नदी का तट आकाश के समान निर्मल दिखायी देता था। उसके दोनों किनारे बेंत की लहलहाती हुई लताओं से आच्छादित थे। वहाँ विचरते हुए पाण्डवों को बड़ा आनन्द मिलता था। वीर पाण्डव सुदृढ़ धनुष धारण करने वाले थे। उन्होंने स्वच्छ जल से भरी हुई कल्याणमयी सरस्वती का दर्शन करके बड़े आनन्द का अनुभव किया। जनमेजय! उनके वहीं रहते समय पर्व की संधिवेला में कार्तिक की शरत्-पूर्णिमा की परम पुण्यमयी रात्रि आयी। उस समय भरतश्रेष्ठ पाण्डवों ने महान् सत्त्वगुण से सम्पन्न, पुण्यात्मा, तपस्वी मुनियों के साथ स्नान-दानादि के द्वारा उस उत्तम योग को पूर्णतः सफल बनाया। फिर कृष्ण पक्ष का उदय होने पर पाण्डव लोग धौम्य मुनि, सारथिगण तथा पाकशालाध्यक्ष के साथ काम्यकवन की ओर चल दिये।

वैशम्पायन जी कहते हैं- कुरुनन्दन जनमेजय! काम्यकवन में पहुँचने पर वहाँ के मुनियों ने युधिष्ठिर आदि पाण्डवों का यथोचित आदर-सत्कार किया। फिर वे द्रौपदी के साथ वहाँ रहने लगे। जब वे विश्वासपात्र पाण्डव निवास करने लगे, तब बहुत-से ब्राह्मणों ने आकर सब ओर से उन्हें घेर लिया (और उन्हीं के साथ रहने लगे)। तदनन्तर एक दिन एक ब्राह्मण आया। उसने यह सूचना दी कि सबको वश में रखने वाले उदारबुद्धि महाबाहु भगवान् श्रीकृष्ण, जो अर्जुन के प्रिय सखा हैं, अभी यहाँ पधारेंगे। कुरुश्रेष्ठ पाण्डवो! आप लोगों का यहाँ आना भगवान् श्रीकृष्ण को ज्ञात हो चुका है। वे सदा आप लोगों को देखने के लिये उत्सुक रहते हैं और आपके कल्याण की बात सोचते रहते हैं। एक शुभ समाचार और है, चिरंजीवी महातपस्वी मार्कण्डेय मुनि, जो स्वाध्याय और तपस्या में संलग्न रहा करते हैं, शीघ्र ही आप लोगों से मिलेंगे।
ब्राह्मण इस प्रकारकी बातें कह ही रहा था कि शैब्य और सुग्रीव नामक अश्वों से जुते हुए रथ द्वारा रथियों में श्रेष्ठ भगवान श्रीकृष्ण आते हुए दिखायी दिये। जैसे शची के साथ इन्द्र आये हों, उसी प्रकार सत्यभामा के साथ देवकीनन्दन श्रीहरि उन कुरुकुलशिरोमणि पाण्डवों से मिलने वहाँ आये। परम बुद्धिमान् श्रीकृष्ण ने रथ से उतरकर बड़ी प्रसन्नता के साथ धर्मराज युधिष्ठिर तथा बलवानों में श्रेष्ठ भीम को विधिपूर्वक प्रणाम किया। फिर धौम्य मुनि का पूजन किया। तत्पश्चात् नकुल-सहदेव ने आकर उनके चरणों में मस्तक झुकाये। इसके बाद निद्राविजयी अर्जुन को हृदय से लगाकर श्रीकृष्ण ने द्रौपदी को भलीभाँति सान्त्वना दी। परमप्रिय वीरवर अर्जुन को दीर्घकाल के बाद आया देख शत्रुदमन श्रीकृष्ण ने उन्हें बार-बार हृदय से लगाया। इसी प्रकार श्रीकृष्ण की प्यारी रानी सत्यभामा ने भी पाण्डवों की प्रियपत्नी पांचाली का आलिंगन किया। तदनन्तर पत्नी और पुरोहित सहित समस्त पाण्डवों ने कमलनयन भगवान् श्रीकृष्ण का पूजन किया और सब-के-सब उन्हें घेरकर बैठ गये। सर्वज्ञ भगवान् श्रीकृष्ण असुरों को भयभीत करने वाले कुन्तीनन्दन अर्जुन से मिलकर उसी प्रकार सुशोभित हुए, जैसे परम महात्मा साक्षात् भगवान् भूतनाथ शंकर कार्तिकेय से मिलकर शोभा पाते हैं। तदनन्तर किरीटधारी अर्जुन ने गद के बड़े भाई भगवान् श्रीकृष्ण को वनवास के सारे वृत्तान्त यथार्थरूप से बताकर पुनः उनसे पूछा- 'सुभद्रा और अभिमन्यु कैसे हैं?'
भगवान् मधुसूदन ने अर्जुन, द्रौपदी तथा पुरोहित धौम्य का सम्मान करके सबके साथ बैठकर राजा युधिष्ठिर की प्रशंसा करते हुए कहा- 'राजन्! पाण्डुनन्दन! राज्यलाभ की अपेक्षा धर्म महान् है। धर्म की वृद्धि के लिये तप को ही प्रधान साधन बताया गया है। आप सत्य और सरलता आदि सद्गुणों के साथ स्वधर्म का पालन करते हैं, अतः आपने इस लोक और परलोक दोनों को जीत लिया है। आपने सबसे पहले ब्रह्मचर्य आदि व्रतों का पालन करते हुए सम्पूर्ण वेदों का अध्ययन किया है। तत्पश्चात् सम्पूर्ण धनुर्वेद की शिक्षा प्राप्त की है। इसके बाद क्षत्रिय-धर्म के अनुसार धन का उपार्जन करके समस्त प्राचीन यज्ञों का अनुष्ठान किया है।
नरेश्वर! जिसमें गंवारों की आसक्ति हुआ करती है, उसी स्त्री-सम्बन्धी भोग में आपका अनुराग नहीं है। आप कामनाओं से प्रेरित होकर कुछ नहीं करते हैं और धन के लोभ से धर्म का पालन नहीं करते हैं। इसी प्रभाव से धर्मराज कहलाते हैं। राजन्! आपने राज्य, धन और भोगों को पाकर भी सदा दान, सत्य, तप, श्रद्धा, बुद्धि, क्षमा तथा घृति-इन सद्गुणों से ही प्रेम किया है। पाण्डुनन्दन! कुरुजांगल देश की जनता ने द्यूतसभा में द्रौपदी को जिस विवश-अवस्था में देखा था और उस समय उसके साथ जो पापपूर्ण बर्ताव किया गया था, उसे आपके सिवा दूसरा कौन सह सकता था?

'धर्मराज! अब शीघ्र ही आपके सारे मनोरथ पूर्ण होंगे और आप राजसिंहासन पर आरूढ़ होकर न्यायपूर्वक प्रजा का पालन करेंगे, इसमें तनिक भी संशय नहीं है। यदि आपकी वनवास विषयक प्रतिज्ञा पूरी हो जाये, तो हम सब लोग आपके विरोधी कौरवों को दण्ड देने के लिये उद्यत हैं'। तदनन्तर युदकुलसिंह भगवान् श्रीकृष्ण ने धौम्य, युधिष्ठिर, भीमसेन, नकुल, सहदेव और द्रौपदी की ओर देखते हुए कहा- 'सौभाग्य की बात है कि आप लोगों द्वारा की हुई मंगलकामना से किरीटधारी अर्जुन अस्त्रविद्या के पारंगत विद्वान् होकर सानन्द लौट आये हैं'।
इसके बाद दशार्हकुल के स्वामी श्रीकृष्ण, जो अपने सुहृदों से घिरे हुए थे, यज्ञसेनकुमारी द्रौपदी से बोले- 'कृष्णे! अर्जुन से मिलकर तेरी सारी कामना सफल हो गयी, यह बड़े आनन्द की बात है। तेरे पुत्र बड़े सुशील हैं। धनुर्वेद में उनका विशेष अनुराग है। वे अपने सुहृदों सहित सत्पुरुषों द्वारा आचरित सदाचार और धर्म का पालन करते हैं। कृष्णे! तुम्हारे पिता और भाइयों ने राज्य तथा राजकीय उपकरणों-यानवाहन आदि की सुविधा दिखाकर अनेक बार आमंत्रित किया, तो भी तुम्हारे बच्चे अपने नाना यज्ञसेन और मामा धृष्टद्युम्न आदि के घरों में रहना पसंद नहीं करते हैं-वहाँ उनका मन नहीं लगता है। कृष्णे! उनका धनुर्वेद में विशेष प्रेम है। वे आनर्त देश में ही कुशलपूर्वक जाकर वृष्णिपुरी द्वारिका में रहते हैं। वहाँ रहकर उन्हें देवताओं के लोक में भी जाने की इच्छा नहीं होती। उन बालकों को तुम सदाचार की जैसी शिक्षा दे सकती हो, आर्या कुन्ती भी उन्हें जैसा सदाचार सिखा सकती हैं, वैसी शिक्षा देने की योग्यता सुभद्रा में भी है। वह बड़ी सावधानी के साथ वैसी ही शिक्षा देकर उन सब बालकों को सदाचार में प्रतिष्ठित करती है।
कृष्णे! रुक्मिणीनन्दन प्रद्युम्न जिस प्रकार अनिरुद्ध, अभिमन्य, सुनीथ और भानु को धनुर्वेद की शिक्षा देते हैं, उसी प्रकार वे तुम्हारे पुत्रों के भी शिक्षक और संरक्षक हैं। शिक्षा देने में निपुण और आलस्यरहित कुमार अभिमन्यु तुम्हारे शूरवीर पुत्रों को गदा और ढाल-तलवार के दांव-पेंच सिखाते हैं। अन्यान्य अस्त्रों की भी शिक्षा देते हैं। साथ ही रथ चलाने और घोड़े हांकने की कला भी सिखाते हैं। वे सदा उनकी शिक्षा-दीक्षा में संलग्न रहते हैं। अस्त्र-शस्त्रों के प्रयोग की उत्तम शिक्षा दे उनके लिये उन्होंने विधिपूर्वक नाना प्रकार के शस्त्र भी दे रखे हैं। तुम्हारे पुत्रों और अभिमन्यु के पराक्रम को देखकर रुक्मिणीनन्दन प्रद्युम्न बहुत संतुष्ट रहते हैं। याज्ञसेनी! तुम्हारे पुत्र जब नगर की शोभा देखने के लिये घूमने निकलते हैं। उस समय उनमें से प्रत्येक के लिये रथ, घोड़े, हाथी और पालकी आदि सवारियां पीछे-पीछे जाती हैं।'
तत्पश्चात् भगवान् श्रीकृष्ण ने धर्मराज युधिष्ठिर से कहा- 'राजन्! दशार्ह, कुकूर और अंधक वंश के योद्धा जहाँ आप चाहें, वहीं आपकी आज्ञा का पालन करते हुए खड़े रह सकते हैं। नरेन्द्र! जिसके धनुष का वेग वायु-वेग के समान है, हल धारण करने वाले बलराम जी जिसके सेनापति हैं, वह सवारों सहित हाथी, घोडे़, रथ और पैदल सैनिकों से भरी हुई मथुरा-प्रांत वाली गोपों की चतुरंगिणी सेना सदा युद्ध के लिये संनद्ध हो आपकी अभीष्ट-सिद्धि के लिये निरन्तर तत्पर रहती है। पाण्डुनन्दन! अब आप पापात्माओं के शिरोमणि धृतराष्ट्र के पुत्र दुर्योधन को उसके सुहृदों और सम्बन्धियों सहित उसी मार्ग पर भेज दीजिये, जहाँ भौमासुर और शाल्व गये हैं। महाराज! आप चाहें तो सभा में जो प्रतिज्ञा आपने की है, उसी के पालन में लगे रहें। यदि आपकी आज्ञा हो तो युदवंशी योद्धा आपके समस्त शत्रुओं को मार डालें और हस्तिनापुर नगर आपके शुभागमन की प्रतीक्षा करता रहे। राजन्! आप क्रोध, दीनता और दुःख से दूर रहकर जहां-जहाँ आपकी इच्छा हो वहां-वहाँ घूम लीजिये। तत्पश्चात् शोकरहित हो अपनी प्रसिद्ध और उत्तम राजधानी हस्तिनापुर में प्रवेश कीजियेगा।'

पुरुषोत्तम भगवान् श्रीकृष्ण ने अपना मत अच्छी तरह व्यक्त कर दिया था। उसे जानकर महात्मा धर्मराज ने भगवान् केशव की भूरि-भूरि प्रशंसा की और हाथ जोड़कर उनकी ओर देखते हुए कहा- केशव! इसमें संदेह नहीं कि आप ही पाण्डवों के अवलम्ब हैं। कुन्ती के हम सभी पुत्र आपकी ही शरण में हैं। जब समय आयेगा, तब आप पुनः अपने इस कथन के अनुसार सब कार्य करेंगे, इसमें संदेह नहीं है। भवगन्! हमने अपनी प्रतीक्षा के अनुसार बारह वर्षों का सारा समय निर्जन वनों में घूमकर बिता दिया है। अब अज्ञातवास की अवधि भी विधिपूर्वक पूर्ण कर लेने पर हम समस्त पाण्डव आपकी आज्ञा के अधीन हो जायेंगे। नाथ! आपकी भी बुद्धि सदा ऐसी ही बनी रहे। ये पाण्डव सदा सत्य के पालन में संलग्न रहे हैं। प्रभो! दान धर्म से युक्त हम सभी कुन्तीपुत्र सेवक, परिजन, स्त्री, पुत्र तथा बन्धु-बान्धवों सहित केवल आपकी ही शरण में हैं'।
वैशम्पायन जी कहते हैं- भारत! भगवान् श्रीकृष्ण और धर्मराज युधिष्ठिर जब इस प्रकार बातें कर रहे थे, उसी समय अनेक सहस्र वर्षों की अवस्था वाले तपोवृद्ध धर्मात्मा महातपस्वी मार्कण्डेय मुनि आते दिखायी दिये। वे रूप और उदारता आदि गुणों से सम्पन्न तथा अजर-अमर थे। वैसे बड़े बूढ़े होने पर भी वे ऐसे दिखायी दे रहे थे, मानो पच्चीस वर्ष की अवस्था के तरुण हों। हजारों वर्षों की अवस्था वाले उन वृद्ध महर्षि के पधारने पर पाण्डवों सहित भगवान् श्रीकृष्ण तथा समस्त ब्राह्मणों ने उनका पूजन किया। पूजित होने पर जब वे अत्यन्त विश्वास करने योग्य मुनिश्रेष्ठ आसन पर विराजमान हो गये, तब वहाँ आये हुए ब्राह्मणों और पाण्डवों की सम्मति से भगवान् श्रीकृष्ण ने इस प्रकार कहा। श्रीकृष्ण बोले- मार्कण्डेय जी! आपके उपदेश सुनने की इच्छा से यहाँ पाण्डवों के साथ-साथ बहुत-से ब्राह्मण भी पधारे हुए हैं। द्रौपदी, सत्यभामा तथा मैं, सब लोग आपकी उत्तम वाणी का रसास्वादन करना चाहते हैं। आप प्राचीन काल के नरेशों, नारियों तथा महर्षि की पुरातन पुण्य कथाएं सुनाइये और हम लोगों से सनातन सदाचार का वर्णन कीजिये।'
वैशम्पायन जी कहते हैं- जनमेजय! वे सब लोग वहाँ बैठे ही थे कि विशुद्ध अन्तःकरण वाले देवर्षि नारद भी पाण्डवों से मिलने के लिये वहाँ आये। तब उन सभी श्रेष्ठ मनीषी पुरुषों ने और उन महात्मा नारद जी को भी पाद्य और व्यर्थ आदि देकर उनका यथायोग्य सत्कार किया। तब देवर्षि नारद ने उन सबको कथा सुनने के लिये अवसर निकालकर तैयार हुआ जान वक्ता मार्कण्डेय मुनि की उस कथा सुनने के विचार का अनुमोदन किया। उस समय उपर्युक्त अवसर के ज्ञाता सनातन भगवान् श्रीकृष्ण ने मार्कण्डेय जी से मुसकराते हुए कहा- 'महर्षे! आप पाण्डवों से जो कुछ कहना चाहते थे, वह कहिये'। उनके ऐसा कहने पर महातपस्वी मार्कण्डेय मुनि ने कहा- 'पाण्डवो! तुम सब लोग क्षणभर के लिये चुप हो जाओ; क्योंकि मुझे तुमसे बहुत कुछ कहना है'। उनके इस प्रकार आज्ञा देने पर उन ब्राह्मणों सहित पाण्डव मध्याह्न काल के सूर्य के भाँति तेजस्वी उन महामुनि को देखते हुए उनके वक्तव्य को सुनने के लिये चुप हो गये।
वैशम्पायन जी कहते हैं- जनमेजय! महामुनि मार्कण्डेय जी को बोलने के लिये उद्यत देख कुरुराज पाण्डुपुत्र युधिष्ठिर ने कथा प्रारम्भ करने के लिये इस प्रकार प्रेरित किया- 'महामुने! आप देवताओं, दैत्यों, ऋषियों, महात्माओं तथा समस्त राजर्षियों के चरित्रों को जानने वाले प्राचीन महर्षि हैं। हमारे मन में दीर्घकाल से यह इच्छा थी कि हमें आपकी सेवा और सत्संग का शुभ अवसर मिले। ये देवकीनन्दन भगवान् श्रीकृष्ण भी हमसे मिलने के लिये यहाँ पधारे हैं। ब्राह्मन्! जब मैं अपने को सुख से वंचित पाता हूँ और दुराचारी धृतराष्टपुत्रों को सब प्रकार से समृद्धिशाली होते देखता हूं, तब स्वभावतः ही मेरे मन में एक विचार उठता है। मैं सोचता हूं, शुभ और अशुभ कर्म करने वाला जो पुरुष है, वह अपने उन कर्मों का फल कैसे भोगता है तथा ईश्वर उन कर्मफलों का रचयिता कैसे होता है? ब्रह्मवेत्ताओं में श्रेष्ठ मुनीश्वर! सुख और दु:ख की प्राप्ति कराने वाले कर्मों में मनुष्यों की प्रवृत्ति कैसे होती है? मनुष्य का किया कर्म इस लोक में ही उसका अनुसरण करता है अथवा पारलौकिक शरीर में भी?

द्विजश्रेष्ठ! देहधारी जीव अपने शरीर का त्याग करके जब परलोक में चला जाता है, तब उसके शुभ और अशुभ कर्म उसको कैसे प्राप्त करते हैं और इहलोक और परलोक में जीव का उन कर्मों के फल से किस प्रकार संयोग होता है? भृगुनन्दन! कर्मों का फल इसी लोक में प्राप्त होता है या परलोक में? प्राणी की मृत्यु हो जाने पर उसके कर्म कहाँ रहते हैं।'
मार्कण्डेय जी बोले- वक्ताओं में श्रेष्ठ युधिष्ठिर! तुम्हारा यह प्रश्न यथार्थ और युक्तिसंगत है। तुम्हें जानने योग्य सभी बातों का ज्ञान है, तो भी तुम केवल लोक-मर्यादा की रक्षा के लिये यह प्रश्न उपस्थित करते हो। मनुष्य इहलोक या परलोक में जिस प्रकार सुख और दुःख भोगता है, इसके विषय में तुम्हें अपना विचार बताऊँगा। तुम एकाग्रचित्त होकर सुनो। सर्वप्रथम प्रजापति ब्रह्माजी उत्पन्न हुए। उन्होंने जीवों के लिये निर्मल तथा विशुद्ध शरीर बनाये। साथ ही धर्म का ज्ञान कराने वाले धर्मशास्त्रों को प्रकट किया। उस समय के सब मनुष्य उत्तम व्रत का पालन करने वाले तथा सत्यवादी थे। उनका अभीष्ट-फल विषयक संकल्प कभी व्यर्थ नहीं होता था। कुरुश्रेष्ठ! वे सभी मनुष्य ब्रह्मस्वरूप पुण्यात्मा और चिरजीवी थे। सभी स्वच्छापूर्वक आकाशमार्ग से उड़कर देवताओं से मिलने जाते और स्वेच्छाचारी होने के कारण इच्छा होते ही पुनः वहां से लौट आते थे। वे अपनी इच्छा होने पर ही मरते और इच्छा के अनुसार ही जीवित रहते थे। स्वतंत्रतापूर्वक सर्वत्र विचरण करते थे। उनके मार्ग में बाधाएं बहुत कम आती थीं। उन्हें कोई भय नहीं होता था। वे उपद्रवशून्य तथा पूर्णकाम थे। देवताओं तथा महात्मा ऋषियों के समुदाय का उन्हें प्रत्यक्ष दर्शन होता था। वे सभी धर्मों को प्रत्यक्ष करने वाले, जितेन्द्रिय तथा ईर्ष्यारहित होते थे। उनकी आयु हजारों वर्षों की होती थी और वे हजार-हजार पुत्र उत्पन्न करते थे।
तदनन्तर कुछ काल के पश्चात् भूतल पर विचरने वाले मनुष्य काम और क्रोध के वशीभूत हो गये। वे छल-कपट और दम्भ से जीविका चलाने लगे। उनके मन को लोभ और मोह ने दबा लिया। इन दोषों के कारण उन्हें इच्छा न होते हुए भी अपना शरीर त्यागने के लिये विवश होना पड़ा। वे पापपरायण हो अपने अशुभ कर्मों के फलस्वरूप पशु-पक्षी आदि की योनियों में जाने और नरक में गिरने लगे। विचित्र सांसारिक योनियों में बारंबार जन्म लेकर दुःख से संतप्त होने लगे। उनकी कामनाएं, उनके संकल्प और उनके ज्ञान सभी निष्फल थे। उनकी स्मरणशक्ति क्षीण हो गयी थी। वे सभी परस्पर संदेह करते हुए एक-दूसरे के लिये क्लेशदायक बन गये। उनके शरीर में प्रायः उनके अशुभ कर्मों के चिह्न (कोढ़ आदि) प्रकट होने लगे। कोई अधम-कुल में जन्म लेते, कोई बहुत-से रोगों के शिकार बने रहते ओर कोई दुष्ट स्वभाव के हो जाते थे। उनमें से कोई भी प्रतापी नहीं होता था। इस प्रकार पापकर्मों में प्रवृत्त होने वाले पापियों की आयु उनके कर्मानुसार बहुत कम हो गयी। उनके पापकर्मों के भयंकर फल प्रकट होने लगे। वे अपनी सभी अभीष्ट वस्तुओं के लिये दूसरे के सामने हाथ फैलाकर याचना करने लगे। कितने ही नास्तिक ओर विचलित हो गये।
कुन्तीनन्दन! इस संसार में मृत्यु के पश्चात् जीव की गति उनके अपने-अपने कर्मों के अनुसार ही होती है। परंतु मरने के बाद ज्ञानी और अज्ञानी की कर्मराशि कहाँ रहती है? कहाँ रहकर वह पुण्य अथवा पाप का फल भोगता है? इस दृष्टि से जो तुमने प्रश्न किया है, उसके उत्तर में मैं सिद्धांत बता रहा हूँ। यह मनुष्य ईश्वर के रचे हुए पूर्व शरीर के द्वारा (अन्तःकरण में) शुभ और अशुभ कर्मों की बहुत बड़ी राशि संचित कर लेता है। फिर आयु पूरी होने पर वह इस जरा-जर्जर स्थूल शरीर का त्याग करके उसी क्षण किसी दूसरी योनि (शरीर) में प्रकट होता है। एक शरीर को छोड़ने और दूसरे को ग्रहण करने के बीच में क्षणभर के लिये भी वह असंसारी नहीं होता।

वहाँ दूसरे स्थूल शरीर में उसके पूर्वजन्म का किया हुआ कर्म छाया की भाँति सदा उसके पीछे लगा रहता और यथा समय अपना फल देता है। इसलिये जीव सुख अथवा दुःख भोगने के लिये योग्य होकर जन्म लेता है। यमराज के विधान (पुण्य और पाप के फल भोग) में नियुक्त हुआ जीव अपने शुभ अथवा अशुभ लक्षणों द्वारा अपने को मिले हुए सुख अथवा दुःख का निवारण करने में असमर्थ है। यह बात ज्ञान दृष्टि वाले महात्मा पुरुषों द्वारा देखी जाती है। युधिष्ठिर! यह तत्त्व ज्ञानशून्य मूढ़ मनुष्यों की स्वर्ग-नरक रूप गति बतायी गयी है। अब इसके बाद विवेकी पुरुषों को प्राप्त होने वाली उत्तम गति का वर्णन सुनो। ज्ञानी मनुष्य तपस्वी, सम्पूर्ण शास्त्रों के स्वाध्याय में तत्पर, स्थिरतापूर्वक व्रत का पालन करने वाले, सत्यपरायण, गुरुसेवा में जितेन्द्रिय ओर अत्यन्त तेजस्वी होते हैं। वे शुद्ध योनि में जन्म लेते और प्रायः शुभ लक्षणों से सुशोभित होते हैं।
जितेन्द्रिय होने के कारण वे मन को वश में रखते हैं और सात्त्विक अन्तःकरण होने के कारण नीरोग होते हैं। दुःख और त्रास के क्षीण होने के कारण वे उपद्रवरहित होते हैं। विवेकी पुरुष गर्भ से गिरते, जन्म लेते अथवा गर्भ में ही रहते समय भी ज्ञान-दृष्टि से अपने आपका और परमात्मा का सर्वथा यथार्थ अनुभव करते हैं। लौकिक तथा शास्त्रीय ज्ञान को प्रत्यक्ष करने वाले वे महामना ऋषि इस कर्मभूमि में आकर फिर देवलोक में चले जाते हैं। राजन्! विवेकी मनुष्य कर्मों का कुछ फल प्रारब्धवश प्राप्त करते हैं, कुछ कर्मों का फल हठात् प्राप्त होता है और कुछ कर्मों का फल अपने उद्योग से ही प्राप्त होता है। इस विषय में तुम्हें कोई अन्यथा विचार नहीं करना चाहिये।
वक्ताओं में श्रेष्ठ युधिष्ठिर! मनुष्यलोक में मैं जिसे परम कल्याण की बात समझता हूं, उसके विषय में यह उदाहरण सुनो। कोई मनुष्य इस लोक में ही परम सुख पाता है, परलोक में नहीं। किसी को परलोक में ही परम कल्याण की प्राप्ति होती है, इस लोक में नहीं। किसी को इहलोक और परलोक दोनों में परम श्रेय की प्राप्ति होती है तथा किसी को न तो परलोक में उत्तम सुख मिलता है और न इस लोक में ही। जिनके पास बहुत धन होता है, वे अपने शरीर को हर तरह से सजाकर नित्य विषयों में रमण करते अर्थात् विषय-सुख भोगते हैं। शत्रुदमन! सदा अपने शरीर के ही सुख में आसक्त हुए उन मनुष्यों को केवल इसी लोक में सुख मिलता है, परलोक में उनके लिये सुख का सर्वथा अभाव है।
शत्रुदमन! जो लोग इस लोक में योगसाधन करते हैं, तपस्या में संलग्न होते हैं ओर स्वाध्याय में तत्पर रहते हैं तथा इस प्रकार प्राणियों की हिंसा से दूर रहकर इन्द्रियों को संयम में रखते हुए (तपस्या द्वारा) अपने शरीर को दुर्बल कर देते हैं, उनके लिये इस लोक में सुख नहीं हैं। वे परलोक में ही परम कल्याण के भागी होते हैं। जो लोग कर्तव्य-बुद्धि से पहले धर्म का ही आचरण करते हैं और उस धर्म से ही (न्याययुक्त) धन का उपार्जन कर यथासमय स्त्री से विवाह करके उसके साथ यज्ञ-याग और ईश्वर भक्ति आदि का अनुष्ठान करते हैं, उनके लिये इहलोक और परलोक दोनों ही सुखद हैं। जो मूढ़ न विद्या के लिये, न तप के लिये और न दान के लिये ही प्रयत्न करते हैं एवं न धर्मपूर्वक संतानोत्पादन के लिये ही यत्नशील होते हैं, वे न तो सुख पाते हैं और न भोग ही भोगते हैं। उनके लिये न तो इस लोक में सुख है और न परलोक में।
राजा युधिष्ठिर! तुम सब लोग बड़े पराक्रमी और धैर्यवान् हो। तुम में अलौकिक ओज भरा है। तुम सुदृढ़ शरीर से सम्पन्न हो और देवताओं के कार्य सिद्ध करने के लिये परलोक से इस पृथ्वी पर अवतीर्ण हुए हो। यही कारण है कि तुमने सभी उत्तम विद्याएं सीख ली हैं। तुम सभी शूरवीर तथा तपस्या, इन्द्रियसंयम और उत्तम आचार-व्यवहार में सदा ही तत्पर रहने वाले हो। अतः (इस संसार में बड़े-बड़े महत्त्वपूर्ण कार्य करके) देवताओं, ऋषियों और समस्त पितरों को उत्तम विधि से तृप्त करोगे। तत्पश्चात् अपने सत्कर्मों के फलस्वरूप तुम सब लोग क्रम से पुण्यात्माओं के निवासस्थान परम स्वर्गलोक को चले जाओगे। इसलिये कौरवराज! तुम (अपने वर्तमान कष्ट को देखकर) मन में किसी प्रकार की शंका को स्थान न दो। यह क्लेश तो तुम्हारे भावी सुख का ही सूचक है।

वैशम्पायन जी कहते हैं- जनमेजय! उस समय पाण्डुपुत्रों ने महात्मा मार्कण्डेय जी से कहा- 'मुने! हम श्रेष्ठ ब्राह्मणों का माहात्म्य सुनना चाहते हैं, आप उसका वर्णन कीजिये'। उनके ऐसा कहने पर महातपस्वी, महान् तेजस्वी और सम्पूर्ण शास्त्रों के निपुण विद्वान् भगवान् मार्कण्डेय ने इस प्रकार कहा। मार्कण्डेय जी बोले- हैहयवंशी क्षत्रियों की वंश परम्परा को बढ़ाने वाला राजा परपुंजय, जो अभी कुमारावस्था में था, बड़ा ही सुन्दर और बलवान् था, एक दिन वन में हिंसक पशुओं को मारने के लिये गया। तृण और लताओं से भरे हुए उस वन में घूमते-घूमते उस राजकुमार ने एक मुनि को देखा, जो काले हिंसक-पशु के चर्म की ओढ़नी ओढ़े थोड़ी ही दूर पर बैठे थे। राजकुमार ने उन्हें हिंसक पशु ही समझा और उस वन में अपने बाणों से उन्हें मार डाला। अज्ञानवश यह पापकर्म करके वह राजकुमार व्यथित हो शोक से मूर्च्छित हो गया। तत्पश्चात् होश में आकर वह सुविख्यात हैहयवंशी राजाओं के पास गया।
वहाँ पृथ्वी का पालन करने वाले उस कमलनयन राजकुमार ने उन सबके सामने इस दुर्घटना का यथावत् समाचार कहा। तात! फल-मूल का आहार करने वाले एक मुनि की हिंसा हो गयी, यह सुनकर और देखकर वे सभी क्षत्रिय मन-ही-मन बहुत दु:खी हुए। फिर वे सब-के-सब जहाँ-तहाँ यह पता लगाते हुए कि ये मुनि किसके पुत्र हैं, शीघ्र ही कश्यपनन्दन अरिष्टनेमि के आश्रम पर गये। वहाँ नियमपूर्वक उत्तम व्रत का पालन करने वाले उन महात्मा मुनि को प्रणाम करके वे सब खड़े हो गये। तब मुनि ने उनके लिये अर्घ्य आदि पूजन-सामग्री अर्पित की। यह देखकर उन्होंने उन महात्मा से कहा- 'मुने! हम अपने दूषित कर्म के कारण आप से सत्कार पाने योग्य नहीं रह गये हैं। हमसे एक ब्राह्मण की हत्या हो गयी है।' यह सुनकर उन ब्रह्मर्षि ने कहा- 'आप लोगों से ब्राह्मणों की हत्या कैसे हुई? और वह मरा हुआ ब्राह्मण कहाँ है? बताइये। फिर सब लोग एक साथ मेरी तपस्या का बल देखियेगा'। उनके इस प्रकार पूछने पर क्षत्रियों ने मुनि के वध का सारा समाचार उनसे ठीक-ठीक कह सुनाया और उन्हें साथ लेकर सभी उस स्थान पर आये, जहाँ मुनि की हत्या हुई थी। किंतु उन्होंने वहाँ मरे हुए मुनि की लाश नहीं देखी।
फिर तो वे लज्जित होकर इधर-उधर उसकी खोज करने लगे। स्वप्न की भाँति उनकी चेतना लुप्त-सी हो गयी। तब मुनिवर अरिष्टनेमि ने उनसे कहा- 'परपुरंजय! तुम लोगों ने जिसे मार डाला था, वह यही ब्राह्मण तो नहीं है? राजाओ! यह मेरा तपोबलसम्पन्न पुत्र है'। राजन्! उन महर्षि को जीवित हुआ देख वे सभी क्षत्रिय बड़े विस्मित हुए और कहने लगे 'यह तो बड़े आश्चर्य की बात है। मरे हुए मुनि यहाँ कैसे लाये गये और किस प्रकार इन्हें जीवन मिला? क्या यह तपस्या की ही शक्ति है, जिससे फिर ये जीवित हो गये? ब्रह्मन्! हम यह सब रहस्य सुनना चाहते हैं। यदि सुनने योग्य हो तो कहिये'।
तब महर्षि ने उन क्षत्रियों से कहा- 'राजाओ! हम लोगों पर मृत्यु का वश नहीं चलता। इसका क्या कारण है? यह मैं तर्क और युक्ति के साथ संक्षेप से बता रहा हूँ। श्रेष्ठ नृपतिगण्! हम लोगों पर मृत्यु का प्रभाव क्यों नहीं पड़ता-यह बताते हैं, सुनिये-हम शुद्ध आचार-विचार से रहते हैं। आलस्य से रहित हैं, प्रतिदिन संध्योपासना के परायण रहते हैं, शुद्ध अन्न खाते हैं और शुद्ध रीति से न्यायपूर्वक धनोपार्जन करते हैं; यही नहीं हम लोग सदा ब्रह्मचर्य व्रत के पालन में लगे रहते हैं। हम लोग केवल सत्य को ही जानते हैं। कभी झूठ में मन नहीं लगाते और सदा अपने धर्म का पालन करते रहते हैं। इसलिये हमें मृत्यु से भय नहीं है।

ब्राह्मण के जो शुभ कर्म हैं, उन्हीं की हम चर्चा करते हैं। उनके दोषों का बखान नहीं करते हैं। इसलिये हमें मृत्यु से भय नहीं है। हम अतिथियों को अन्न और जल से तृप्त करते हैं। हमारे ऊपर जिनके भरण-पोषण का भार है, उन्हें हम पूरा भोजन देते हैं। उन्हें भोजन कराने से बचा हुआ अन्न हम स्वयं भोजन करते हैं, अतः हमें मृत्यु से भय नहीं है।
हम सदा शम, दम, क्षमा, तीर्थ-सेवन और दान में तत्पर रहने वाले हैं तथा पवित्र देश में निवास करते हैं। इसलिये भी हमें मृत्यु से भय नहीं है। इतना ही नहीं हम लोग तेजस्वी पुरुषों के देश में निवास करते हैं अर्थात् सत्पुरुषों के समीप रहा करत हैं। इस कारण से भी हमें मृत्यु से भय नहीं होता है।
ईर्ष्यारहित राजाओ! ये सब बाते मैंने तुम्हें संक्षेप से सुनायी हैं। अब तुम सब लोग एक साथ यहाँ से जाओ, तुम्हें ब्रह्महत्या के पाप से भय नहीं रहा'।
भरतश्रेष्ठ! यह सुनकर उन हैहयवंशी क्षत्रियों ने 'एवमस्तु' कहकर महामुनि अरिष्टनेमि का सम्मान एवं पूजन किया और प्रसन्न होकर अपने स्थान को चले गये।

मार्कण्डेय जी कहते हैं- राजन्! ब्राह्मणों का और भी माहात्म्य मुझसे सुनो। पूर्वकाल में वेन के पुत्र राजर्षि पृथु ने, जो यहाँ वैन्य के नाम से प्रसिद्ध थे, किसी समय अश्वमेध यज्ञ की दीक्षा ली। उन दिनों महात्मा अत्रि ने धन मांगने की इच्छा से उनके पास जाने का विचार किया, यह बात हमारे सुनने में आयी है; परंतु ऐसा करने से उनको अपना धर्मात्मापन प्रकट करना पड़ता। इसलिये फिर उन्होंने धन के लिये अनुरोध नहीं किया। महातेजस्वी अत्रि ने मन-ही-मन कुछ सोच-विचार कर (तपस्या के लिये) वन में ही जाने का निश्चय किया और अपनी धर्मपत्नी तथा पुत्रों को बुलाकर इस प्रकार कहा- 'हम लोग वन में रहकर (तप द्वारा) धर्म का बहुत अधिक उपद्रवशून्य फल पा सकते हैं। अतः शीघ्र वन में चलने का विचार तुम सब लोगों को रुचिकर होना चाहिये; क्योंकि ग्राम्य-जीवन की अपेक्षा वन में रहना अधिक लाभप्रद है'।
अत्रि की पत्नी भी धर्म का ही अनुसरण करने वाली थी। उसने यज्ञ-यागादि के रूप में धर्म के ही विस्तार पर दृष्टि रखकर पति को उत्तर दिया- 'प्राणनाथा! आप धर्मात्मा राजा वैन्य के पास जाकर अधिक धन की याचना कीजिये। वे राजर्षि इन दिनों यज्ञ कर रहे हैं, अतः इस अवसर पर यदि आप उनसे मांगेंगे तो वे आपको अधिक धन देंगे। ब्रह्मर्षे! वहां से प्रचुर धन लाकर भरण-पोषण करने योग्य इन पुत्रों को बांट दीजिये; फिर इच्छानुसार वन को चलिये। धर्मज्ञ महात्माओं ने यही परम धर्म बताया है'। अत्रि बोले- महाभागे! महात्मा गौतम ने मुझसे कहा है कि 'वेनपुत्र राजा पृथु धर्म और अर्थ को साधन में संलग्न रहते हैं। वे सत्यव्रती हैं। परंतु एक बात विचारणीय है। वहाँ उनके यज्ञ में जितने ब्राह्मण रहते हैं, वे सभी मुझसे द्वेष रखते हैं, यही बात गौतम ने भी कही है। इसीलिये मैं वहाँ जाने का विचार नहीं कर रहा हूँ। यदि मैं वहाँ जाकर धर्म, अर्थ और काम से युक्त कल्याणमयी वाणी भी बोलूंगा तो वे उसे धर्म और अर्थ के विपरीत ही बतायेंगे; निरर्थक सिद्ध करेंगे। तथापि महाप्राज्ञे! मैं वहाँ अवश्य जाऊँगा, मुझे तुम्हारी बात ठीक जंचती है। राजा पृथु मुझे बहुत-सी गौएं तो देंगे ही, पर्याप्त धन भी देंगे।' ऐसा कहकर महातपस्वी अत्रि शीघ्र ही राजा पृथु के यज्ञ में गये।
यज्ञमण्डप में पहुँचकर उन्होंने उस राजा का मांगलिक वचनों द्वारा स्तवन किया और उनका समादर करते हुए इस प्रकार कहा। अत्रि बोले- 'राजन्! तुम इस भूतल के सर्वप्रथम राजा हो; अतः धन्य हो, सब प्रकार के ऐश्वर्य से सम्पन्न हो। महर्षिगण तुम्हारी स्तुति करते हैं। तुम्हारे सिवा दूसरा कोई नरेश धर्म का ज्ञाता नहीं है।' उनकी यह बात सुनकर महातपस्वी गौतम मुनि ने कुपित होकर कहा। गौतम बोले- 'अत्रे! फिर कभी ऐसी बात मुंह से न निकालना। तुम्हारी बुद्धि एकाग्र नहीं है। यहाँ हमारे प्रथम प्रजापति के रूप में साक्षात् इन्द्र उपस्थित हैं।' राजेन्द्र! तब अत्रि ने भी गौतम को उत्तर देते हुए कहा- 'मुने! ये पृथु ही विधाता हैं, ये ही प्रजापति इन्द्र के समान हैं। तुम्हीं मोह से मोहित हो रहे हो; तुम्हें उत्तम बुद्धि नहीं प्राप्त है'। गौतम बोले- 'मैं नहीं मोह में पड़ा हूं, तुम्हीं यहाँ आकर मोहित हो रहे हो। मैं खूब समझता हूं, तुम राजा से मिलने की इच्छा लेकर ही भरी सभा में स्वार्थवश उनकी स्तुति कर रहे हो। उत्तम धर्म का तुम्हें बिल्कुल ज्ञान नहीं है। तुम धर्म का प्रयोजन भी नहीं समझते हो। मेरी दृष्टि में तुम मूढ़ हो, बालक हो; किसी विशेष कारण से बूढ़े बने हुए हो अर्थात् केवल अवस्था से बूढ़े हो।' मुनियों के सामने खड़े होकर जब वे दोनों इस प्रकार विवाद कर रहे थे, उस समय उन्हें देखकर जिनका यज्ञ में पहले से वरण हो चुका था, वे ब्राह्मण पूछने लगे- 'ये दोनों कैसे लड़ रहे हैं?'

'किसने इन दोनों को महाराज पृथु के यज्ञमण्डप में घुसने दिया है? ये दोनों जोर-जोर से बातें करते और झगड़ते यहाँ किस काम से खड़े हैं?' उस समय परम धर्मात्मा एवं सम्पूर्ण धर्मों के ज्ञाता कणाद ने सब सदस्यों को बताया कि ये दोनों किसी विषय को लेकर परस्पर विवाद कर रहे हैं और उसी के निर्णय के लिये यहाँ आये हैं'। तब गौतम ने सदस्यरूप से बैठे हुए उन श्रेष्ठ मुनियों से कहा- 'श्रेष्ठ ब्राह्मणो! हम दोनों के प्रश्न को आप लोग सुनें। अत्रि ने राजा पृथु को विधाता कहा है। इस बात को लेकर हम दोनों में महान् संशय एवं विवाद उपस्थित हो गया है।' यह सुनकर वे महात्मा मुनि उक्त संशय का निवारण करने के लिये तुरंत ही धर्मज्ञ सनत्कुमार जी के पास दौड़े गये। उन महातपस्वी ने उनकी सब बातें यथार्थ रूप से सुनकर उनसे यह धर्म एवं अर्थयुक्त वचन कहा।
सनत्कुमार बोले- ब्राह्मण क्षत्रिय से और क्षत्रिय ब्राह्मण से संयुक्त हो जायें तो वे दोनों मिलकर शत्रुओं को उसी प्रकार दग्ध कर ड़ालते हैं, जैसे अग्नि और वायु परस्पर सहयोगी होकर कितने ही वनों को भस्म कर डालते हैं। राजा धर्मरूप से विख्यात है। वही प्रजापति, इन्द्र, शुक्राचार्य, धाता और बृहस्पति भी है। जिस राजा की प्रजापति, विराट्, सम्राट्, क्षत्रिय, भूपति, नृप आदि शब्दों द्वारा स्तुति की जाती है, उसकी पूजा कौन नहीं करेगा? पुरायोनि (प्रथम कारण), युधाजित् (संग्रामविजयी), अभिया (रक्षा के निये सर्वत्र गमन करने वाला), मुदित (प्रसन्न), भव (ईश्वर), स्वर्णेता (स्वर्ग की प्राप्ति कराने वाला), सहजित् (तत्काल विजय करने वाला) तथा बभु्र (विष्णु)-इन नामों द्वारा राजा का वर्णन किया जाता है। राजा सत्य का कारण, प्राचीन बातों को जानने वाला तथा सत्यधर्म में प्रवृत्ति कराने वाला है। अधर्म से डरे हुए ऋषियों ने अपना ब्राह्मबल भी क्षत्रियों में स्थापित कर दिया था। जैसे देवलोक में सूर्य अपने तेज से सम्पूर्ण अन्धकार का नाश करता है, उसी प्रकार राजा इस पृथ्वी पर रहकर अधर्मों को सर्वथा हटा देता है। अतः शास्त्र-प्रमाण पर दृष्टिपात करने से राजा की प्रधानता सूचित होती है। इसलिये जिसने राजा को प्रजापति बतलाया है, उसी का पक्ष उत्कृष्ट सिद्ध होता है।
मार्कण्डेय जी कहते हैं- तदनन्तर एक पक्ष की उत्कृष्टता सिद्ध हो जाने पर महामना राजा पृथु बड़े प्रसन्न हुए और जिन्होंने उनकी पहले स्तुति की थी, उन अत्रि मुनि से इस प्रकार बोले- 'ब्रह्मर्षे! आपने यहाँ मुझे मनुष्यों में प्रथम (भूपाल), श्रेष्ठ, ज्येष्ठ तथा सम्पूर्ण देवताओं के समान बताया है, इसलिये मैं आपको प्रचुर मात्रा में नाना प्रकार के रत्न और धन दूंगा, सुन्दर वस्त्राभूषणों से विभूषित, सहस्रों युवती दासियां अर्पित करूंगा तथा दस करोड़ स्वर्ण मुद्रा और दस भार सोना भी दूंगा। विप्रर्षे! ये सब वस्तुएं आपको अभी दे रहा हूं, मैं समझता हूं, आप सर्वज्ञ हैं'। तब महान् तपस्वी और तेजस्वी अत्रि मुनि राजा से समाहत हो न्यायपूर्वक मिले हुए उस सम्पूर्ण धन को लेकर अपने घर को चले गये। फिर मन पर संयम रखने वाले वे महामुनि पुत्रों को प्रसन्नतापूर्वक वह सारा धन बांटकर तपस्या का शुभ संकल्प मन में लेकर वन में ही चले गये।

मार्कण्डेय जी कहते हैं- शत्रुओं की राजधानी पर विजय पाने वाले पाण्डुनन्दन! इसी विषय में परम बुद्धिमान् तार्क्ष्‍य मुनि ने सरस्वती देवी से कुछ प्रश्न किया था, उसके उत्तर में सरस्वती देवी ने जो कुछ कहा था, वह तुम्हें सुनाता हूं, सुनो। तार्क्ष्‍य ने पूछा- भद्रे! इस संसार में मनुष्य का कल्याण करने वाली वस्तु क्या है? किस प्रकार आचरण करने वाला पुरुष अपने धर्म से भ्रष्ट नहीं होता है? सर्वांग-सुन्दरी देवि! तुम मुझसे इसका वर्णन करो। मैं तुम्हारी आज्ञा का पालन करूंगा। मुझे विश्वास है कि तुमसे उपदेश ग्रहण करके मैं अपने धर्म से गिर नहीं सकता। मैं कैसे और किस समय अग्नि में हवन अथवा उसका पूजन करूं? क्या करने से धर्म का नाश नहीं होता है? सुभगे! तुम सारी बातें मुझसे बताओ। जिससे मैं रजोगुणरहित होकर सम्पूर्ण लोकों में विचरण करूं।
मार्कण्डेय जी कहते हैं- राजन्! उनके इस प्रकार प्रेमपूर्वक पूछने पर सरस्वती देवी ने ब्रह्मर्षि तार्क्ष्‍य को धर्मात्मा, उत्तम बुद्धि से युक्त एवं श्रवण के लिये उत्सुक देखकर उनसे यह हितकर वचन कहा। सरस्वती बोली- मुने! जो प्रमाद छोड़कर पवित्र भाव से नित्य स्वाध्याय करता है और अर्चि आदि मार्गों से प्राप्त होने योग्य सगुण ब्रह्मा को जान लेता है, वह देवलोक से उठकर ब्रह्मलोक में जाता है और देवताओं के साथ प्रेमसम्बन्ध स्थापित कर लेता है। वहाँ सुन्दर, विशाल, शोकरहित, अत्यन्त पवित्र तथा सुन्दर पुष्पों से सुशोभित छोटे-छोटे सरोवर हैं। उनमें कीचड़ का नाम नहीं है। उनमें मछलियां निवास करती हैं। उन सरोवरों में उतरने के लिये मनोहर सीढ़ियाँ बनी हुई हैं और वे सभी सरोवर सुवर्णमय कमल-पुष्पों से आच्छादित रहते हैं। उनके तटों पर पूजनीय पुण्यात्मा पुरुष पृथक्-पृथक् अप्सराओं के साथ सानन्द प्रतिष्ठित होते हैं। वे अप्सराएं अत्यन्त पवित्र सुगन्ध से सुवासित, विविध आभूषणों से विभूषित तथा स्वर्ण की-सी कान्ति से प्रकाशित होती हैं। गोदान करने वाले मनुष्य उत्तम लोक में जाते हैं। छकड़े ढोने वाले बलवान् बैलों का दान करने से दाताओं को सूर्यलोक की प्राप्ति होती है।
वस्त्रदान से चन्द्रलोक और सुवर्णदान से अमरत्व की प्राप्ति होती है। जो अच्छे रंग की हो, सुगमता से दूध दुहा लेती हो, सुन्दर बछड़े देने वाली हो और बन्धन तुड़वाकर भागने वाली न हो, ऐसी गौ का जो लोग दान करते हैं, वे गौ के शरीर में जितने रोएं हों, उतने वर्ष तक देवलोक में निवास करते हैं। जो मनुष्य अच्छे स्वभाव वाले, अत्यन्त शक्तिशाली, हल खींचने वाले, गाड़ी का बोझ ढोने में समर्थ, बलवान् और तरुण अवस्था वाले बैल का दान करता है, वह धेनूदान करने वाले पुरुष से दस गुने पुण्यलोक प्राप्त करता है। जो कांसे की दोहनी, वस्त्र, उत्तरकालिक दक्षिणाद्रव्य के साथ कपिला गौ का दान करता है, उसकी दी हुई वह गौ उन-उन गुणों के साथ कामधेनू बनकर परलोक में दाता के पास पहुँच जाती है। उस धेनु के शरीर में जितने रोएं होते हैं, उतने वर्षों तक दाता गोदान के पुण्यफल का उपभोग करता है। साथ ही वह गौ परलोक में दाता के पुत्रों, पौत्रों एवं सात पीढ़ी तक के समूचे कुल का उद्धार करती है।

जो सोने के बने हुए सुन्दर सींग, कांस के दुग्धपात्र, द्रव्य तथा ओढ़ने के वस्त्र और दक्षिणा सहित तिल की धेनु का ब्राह्मण को दान करता है, उसके लिये वसुओं के लोक सुलभ हो जाते हैं। जैसे महासागर में डूबते हुए मनुष्य को अनुकूल वायु के सहयोग से चलने वाली नाव बचा लेती है, उसी प्रकार जो अपने कर्मों द्वारा काम, क्रोध आदि दानवों से घिरे हुए घोर अज्ञानान्धकार से परिपूर्ण नरक में गिर रहा है, उसे गोदानजनित पुण्य परलोक में उबार लेता है। जो ब्राह्म विवाह की विधि से दान करने योग्य कन्या का (श्रेष्ठ वर को) दान करता है, ब्राह्मण को भूदान देता है और विधिपूर्वक अन्यान्य वस्तुओं का दान सम्पन्न करता है, वह इन्द्रलोक में जाता है। तार्क्ष्‍य! जो सदाचारी पुरुष संयम-नियम का पालन करते हुए सात वर्षों तक अग्नि में आहुति देता है, वह अपने सत्कर्मों द्वारा अपने साथ ही सात पीढ़ी तक की भावी संतानों को और सात पीढ़ी पूर्व तक के पितामहों को भी पवित्र कर देता है।
तार्क्ष्‍य ने पूछा- मनोहर रूपवाली देवि! मैं पूछता हूँ कि अग्निहोत्र का प्राचीन नियम क्या है? यह बताओ। तुम्हारे उपदेश करने पर आज मुझे यहाँ अग्निहोत्र के प्राचीन नियम का ज्ञान हो जाये।
सरस्वती ने कहा- मुने! जो अपवित्र है, जिसने हाथ-पैर (भी) नहीं धोये हैं, जो वेद के ज्ञान से वंचित है, जिसे वेदार्थ का कोई अनुभव नहीं है, ऐसे पुरुष को अग्नि में आहुति नहीं देनी चाहिये। देवता दूसरों के मनोभाव को जानने की इच्छा रखते हैं, वे पवित्रता चाहते हैं, अतः श्रद्धाहीन मनुष्य के दिये हुए हविष्य को ग्रहण नहीं करते हैं। वेद-मंत्रों का ज्ञान न रखने वाले पुरुष को देवताओं के लिये हविष्य प्रदान करने के कार्य में नियुक्त न करें; क्योंकि वैसा मनुष्य जो हवन करता है, वह व्यर्थ हो जाता है। तार्क्ष्‍य! अश्रोत्रिय पुरुष को वेद में अपूर्व (कुलशील से अपरिचित) कहा गया है।[1] अतः वैसा पुरुष अग्निहोत्र का अधिकारी नहीं है। जो तप से कृश हो सत्य व्रत का पालन करते हुए प्रतिदिन श्रद्धापूर्वक हवन करते हैं और हवन से बचे हुए अन्न का भोजन करते हैं, वे पवित्र सुगन्ध से भरे हुए गौओं के लोक में जाते हैं और वहाँ परम सत्य परमात्मा का दर्शन करते हैं।
तार्क्ष्‍य ने पूछा- सुन्दर रूप वाली सौभाग्यशालिनी देवि! तुम आत्मस्वरूपा हो तथा परलोक के विषय में एवं कर्म-फल के विचार में प्रविष्ट हुई अत्यन्त उत्कृष्ट बुद्धि हो। प्रज्ञा देवी भी तुम्हीं हो। तुम्हीं को इन दोनों रूपों में जानकर मैं पूछता हूं, बताओ, वास्तव में तुम क्या हो?
सरस्वती बोली- मुने! मैं [विद्यारूपा सरस्वती हूँ और] श्रेष्ठ ब्राह्मणों के अग्निहोत्र से यहाँ तुम्हारे संशय का निवारण करने के लिये आयी हूँ। (तुम श्रद्धालु हो) तुम्हारा सांनिध्य पाकर ही मैंने यहाँ से पूर्वोक्त सत्य बातें यथार्थ रूप से बतायी हैं; क्योंकि आन्तरिक श्रद्धाभाव में ही मेरी स्थिति है।
तार्क्ष्‍य ने पूछा- सुभगे! तुम्हारी-जैसी दूसरी कोई नारी नहीं है। तुम साक्षात् लक्ष्मी जी की भाँति अत्यन्त प्रकाशमान दिखायी देती हो। तुम्हारा यह परम कान्तिमान् स्वरूप अत्यन्त दिव्य है। साथ ही तुम दिव्य प्रज्ञा भी धारण करती हो (इसका क्या कारण है?)
सरस्वती बोली- नरश्रेष्ठ! विद्वन्! याज्ञिक लोग यज्ञों में जो श्रेष्ठ कार्य करते हैं अथवा श्रेष्ठ वस्तुओं का संकलन करते हैं, उन्हीं से मेरी पुष्टि तथा तृप्ति होती है और विप्रवर! उन्हीं से मैं रूपवती होती हूँ। विद्वन्! उन यज्ञों में जो समिधा-स्रुवा आदि वृक्ष से उत्पन्न होने वाली वस्तुएं, सुवर्ण आदि तैजस वस्तुएं तथा व्रीहि आदि पार्थिव वस्तुएं उपयोग में लायी जाती हैं, उन्हीं के द्वारा दिव्य रूप तथा प्रज्ञा से सम्पन्न मेरे स्वरूप की पुष्टि होती है, यह बात तुम अच्छी तरह समझ लो।
